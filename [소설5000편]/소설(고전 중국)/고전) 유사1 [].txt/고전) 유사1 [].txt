{{
}}
三 國 遺 事

紀異 第一

敍曰 大抵古之聖人 方其禮樂興邦 仁義設敎 則怪力亂神 在所不語 然而帝王之將興也 膺符命 受圖　 必有以異於人者 然後能乘大變 握大器 成大業也 故河出圖 洛出書 而聖人作 以至虹繞神母而誕羲 龍感女登而生炎 皇娥遊窮桑之野 有神童自稱白帝子 交通而生小昊 簡狄呑卵而生契 姜嫄履跡而生棄 胎孕十四月而生堯 龍交大澤而生沛公 自此而降 豈可　記 然則三國之始祖 皆發乎神異 何足怪哉 此紀異之所以漸諸篇也 意在斯焉

古朝鮮(王儉朝鮮)

魏書云 乃往二千載 有壇君王儉 立都阿斯達(經云無葉山 亦云白岳 在白州地 或云在開城東 今白岳宮是) 開國號朝鮮 與高同時 古記云 昔有桓因(謂帝釋也) 庶子桓雄 數意天下 貪求人世 父知子意 下視三危太伯 可以弘益人間 乃授天符印三箇 遣往理之 雄率徒三千 降於太伯山頂(卽太伯今妙香山) 神壇樹下 謂之神市 是謂桓雄天王也 將風伯雨師雲師 而主穀主命主病主刑主善惡 凡主人間三百六十餘事 在世理化 時有一熊一虎 同穴而居 常祈于神雄 願化爲人 時神遺靈艾一炷 蒜二十枚曰 爾輩食之 不見日光百日 便得人形 熊虎得而食之 忌三七日 熊得女身 虎不能忌 而不得人身 熊女者無與爲婚 故每於壇樹下 呪願有孕 雄乃假化而婚之 孕生子 號曰壇君王儉 以唐高卽位五十年庚寅(唐高卽位元年戊辰 則五十年丁巳 非庚寅也 疑其未實) 都平壤城(今西京) 始稱朝鮮 又移都於白岳山阿斯達 又名弓(一作方)忽山 又今彌達 御國一千五百年 周虎王卽位己卯 封箕子於朝鮮 壇君乃移藏唐京 後還隱於阿斯達 爲山神 壽一千九百八歲 唐裵矩傳云 高麗本孤竹國(今海州) 周以封箕子爲朝鮮 漢分置三郡 謂玄　-樂浪-帶方(北帶方) 通典亦同此說(漢書則眞臨樂玄四郡 今云三郡 名又不同 何耶)

魏滿朝鮮

前漢朝鮮傳云 自始燕時 常略得眞番朝鮮(師古曰 戰國時(燕)因是略得此地也) 爲置吏築障 秦滅燕 屬遼東外　 漢興 爲遠難守 復修遼東故塞 至浿水爲界(師古曰 浿在樂浪郡) 屬燕 燕王盧　反入匈奴 燕人魏滿亡命 聚黨千餘人 東走出塞 渡浿水 居秦故空地上下障 稍役屬眞番朝鮮蠻夷及故燕齊亡命者 王之 都王儉(李曰 地名 臣瓚曰 王儉城在樂浪郡浿水之東) 以兵威 侵降其旁小邑 眞番臨屯 皆來服屬 方數千里 傳子至孫右渠(師古曰 孫名右渠) 眞番辰國 欲上書見天子 雍閼不通(師古曰 辰謂辰韓也) 元封二年 漢使涉何諭右渠 終不肯奉詔 何去至界 臨浿水 使馭刺殺送何者朝鮮裨王長(師古曰 送何者名也) 卽渡水 馳入塞 遂歸報 天子拜何爲遼東之(東)部都尉 朝鮮怨何 襲攻殺何 天子遣樓舡將軍楊僕 從齊浮渤海 兵五萬 左將軍荀　出遼 討右渠 右渠發兵距　 樓舡將軍將齊七千人 先到王儉 右渠城守 規知樓舡軍小 卽出擊樓舡舡 樓舡敗走 僕失衆 遁山中獲免 左將軍擊朝鮮浿水西軍 末能破 天子爲兩將未有利 乃使衛山 因兵威 往諭右渠 右渠請降 遣太子獻馬 人衆萬餘持兵 方渡浿水 使者及左將軍疑其爲變 謂太子已服 宜毋持兵 太子亦疑使者詐之 遂不渡浿水 復引歸 報天子 誅山 左將軍破浿水上軍 　前至城下 圍其西北 樓舡亦往會 居城南 右渠堅守 數月未能下 天子以久不能決 使故濟南太守 公孫遂往征之 有便宜將以從事 遂至 縛樓舡將軍 竝其軍 與左將軍 急擊朝鮮 朝鮮相路人-相韓陶(陰)-尼谿相參-將軍王　(師古曰 尼谿地名 四人也) 相與謀欲降 王不肯之 陶(陰)　路人 皆亡降漢 路人道死 元封三年夏 尼谿相參 使人殺王右渠 來降 王儉城未下 故右渠之大臣成己又反 左將軍使右渠子長-路人子最 告諭其民 謀殺成己 故遂定朝鮮 爲眞番-臨屯-樂浪-玄　四郡

馬韓

魏志云 魏滿擊朝鮮 朝鮮王準率宮人左右 越海而南至韓地 開國號馬韓 甄萱上太祖書云 昔馬韓先起 赫世勃興 於是百濟開國於金馬山 崔致遠云 馬韓 麗也 辰韓 羅也(據本紀 則羅先起甲子 麗後起甲申 而此云者 以王準言之耳 以此知東明之起 已竝馬韓而因之矣 故稱麗爲馬韓 今人或認金馬山 以馬韓爲百濟者 盖誤濫也 麗地自有邑山 故名馬韓也) 四夷 九夷 九韓 穢貊 周禮職方氏掌四夷九貊者 東夷之種 卽九夷也 三國史云 溟州 古穢國 野人耕田 得穢王印 獻之 又春州 古牛首州 古貊國 又或云今朔州 是貊國 或平壤城爲貊國 淮南子注云 東方之夷九種 論語正義云 九夷者 一玄　 二樂浪 三高麗 四滿飾 五鳧臾 六素家 七東屠 八倭人 九天鄙 海東安弘記云 九韓者 一日本 二中華 三吳越 四　羅 五鷹遊 六靺鞨 七丹國 八女眞 九穢貊

   二府

前漢書 昭帝始元五年己亥 置二外府 謂朝鮮舊地平那及玄　郡等 爲平州都督府 臨屯樂浪等兩郡之地 置東部都尉府(私曰 朝鮮傳則眞番玄　臨屯樂浪等四 今有平那無眞番 盖一地二名也)

七十二國

通典云 朝鮮之遺民 分爲七十餘國 皆地方百里 後漢書云 西漢以朝鮮舊地 初置爲四郡 後置二府 法令漸煩 分爲七十八國 各萬戶(馬韓在西 有五十四小邑 皆稱國 辰韓在東 有十二小邑 稱國 卞韓在南 有十二小邑 各稱國)

樂浪國

前漢時 始置樂浪郡 應邵曰 故朝鮮國也 新唐書注云 平壤城 古漢之樂浪郡也 國史云 赫居世三十年 樂浪人來投 又弟三弩禮王四年 高麗第三無恤王 伐樂浪滅之 其國人與帶方(北帶方)投于羅 又無恤王二十七年 光虎帝遣使伐樂浪 取其地爲郡縣 薩水以南屬漢(據上諸文 樂浪卽平壤城 宜矣 或云樂浪中頭山下靺鞨之界 薩水今大同江也 未詳孰是) 又百濟溫祚之言 曰東有樂浪 北有靺鞨 則殆古漢時樂浪郡之屬縣之地也 新羅人亦以稱樂浪 故今本朝亦因之 而稱樂浪郡夫人 又太祖降女於金傅 亦曰樂浪公主

北帶方

北帶方 本竹覃城 新羅弩禮王四年 帶方人與樂浪人投于羅(此皆前漢所置二郡名 其後僭稱國 今來降)

南帶方

曹魏時 始置南帶方郡(今南原府) 故云 帶方之南海水千里 曰澣海(後漢建安中 以馬韓南荒地爲帶方郡 倭韓遂屬 是也)

靺鞨(一作勿吉) 渤海

通典云 渤海 本粟末靺鞨 至其酋祚榮立國 自號震旦 先天中(玄宗壬子) 始去靺鞨號 專稱渤海 開元七年(己未) 祚榮死 諡爲高王 世子襲立 明皇賜典冊襲王 私改年號 遂爲海東盛國 地有五京-十五府-六十二州 後唐天成初 契丹攻破之 其後爲丹所制(三國史云 儀鳳三年 高宗戊寅 高麗殘蘖類聚 北依太伯山下 國號渤海 開元二十年間明皇遣將討之 又聖德王三十二年 玄宗甲戌 渤海靺鞨 越海侵唐之登州 玄宗討之 又新羅古記云 高麗舊將祚榮姓大氏 聚殘兵 立國於太伯山南 國號渤海 按上諸文 渤海乃靺鞨之別種 但開合不同而已 按指掌圖 渤海在長城東北角外) 賈耽郡國志云 渤海國之鴨　-南海-扶餘-　城四府 竝是高麗舊地也 自新羅泉井郡(地理志 朔州領縣有泉井郡 今湧州) 至　城府 三十九驛 又三國史云 百濟末年 渤海靺鞨新羅分百濟地(據此 則鞨海又分爲二國也) 羅人云 北有靺鞨 南有倭人 西有百濟 是國之害也 又靺鞨地接阿瑟羅州 又東明記云 卒本城地連靺鞨(或云今東眞) 羅第六祗麻王十四年(乙丑)靺鞨兵大入北境 襲大嶺柵 過泥河 後漢書 靺鞨作勿吉 指掌圖云 　屢與勿吉皆肅愼也 黑水 沃沮 按東坡指掌圖 辰韓之北 有南北黑水 按東明帝立十年 滅北沃沮 溫祚王四十二年 南沃沮二十餘家來投新羅 又赫居世五十三年 東沃沮來獻良馬 則又有東沃沮矣 指掌圖 黑水在長城北 沃沮在長城南

伊西國

弩禮王十四年 伊西國人來攻金城 按雲門寺古傳諸寺納田記云 貞觀六年壬辰 伊西郡今　村零味寺納田 則今　村今淸道地 卽淸道郡 古伊西郡

五伽耶(按駕洛記贊云 垂一紫纓 下六圓卵 五歸各邑 一在玆城 則一爲首露王 餘五各爲五伽耶之主 金官不入五數 當矣 而本朝史略 竝數金官 而濫記昌寧 誤)

阿羅(一作耶)伽耶(今咸安) 古寧伽耶(今咸寧) 大伽耶(今高靈) 星山伽耶(今京山一云碧珍) 小伽耶(今固城) 又本朝史略云 太祖天福五年庚子 改五伽耶名 一 金官(爲金海府) 二 古寧(爲加利縣) 三 非火(今昌寧恐高靈之訛) 餘二 阿羅-星山(同前 星山或作碧珍伽耶)


北扶餘

古記云 前漢書宣帝神爵三年壬戌四月八日 天帝降于訖升骨城(在大遼醫州界) 乘五龍車 立都稱王 國號北扶餘 自稱名解募漱 生子名扶婁 以解爲氏焉 王後因上帝之命 移都于東扶餘 東明帝繼北扶餘而興 立都于卒本州 爲卒本扶餘 卽高句麗之始祖

東扶餘

北扶餘王解夫婁之相阿蘭弗 夢 天帝降而謂曰 將使吾子孫 立國於此 汝其避之(謂東明將興之兆也) 東海之濱 有地名迦葉原 土壤膏　 宜立王都 阿蘭弗勸王 移都於彼 國號東扶餘 夫婁老無子 一日祭山川求嗣 所乘馬至鯤淵 見大石 相對俠(淚)流 王怪之 使人轉其石 有小兒 金色蛙形 王喜曰 此乃天賚我令胤乎 乃收而養之 名曰金蛙 及其長 爲太子 夫婁薨 金蛙嗣位爲王 次傳位于太子帶素 至地皇三年壬午 高麗王無恤伐之 殺王帶素 國除

高句麗

高句麗 卽卒本扶餘也 或云今和州 又成州等 皆誤矣 卒本州在遼東界 國史高麗本記云 始祖東明聖帝姓言(高)氏 諱朱蒙 先是 北扶餘王解夫婁 旣避地于東扶餘 及夫婁薨 金蛙嗣位 于時得一女子於太伯山南優渤水 問之 云我是河伯之女 名柳花 與諸弟出遊 時有一男子 自言天帝子解慕漱 誘我於態神山下 鴨　邊室中知(私)之 而往不返(壇君記云 君與西河河伯之女要親 有産子 名曰夫婁 今按此記 則解慕漱私河伯之女 而後産朱蒙 壇君記云 産子名曰夫婁 夫婁與朱蒙異母兄弟也) 父母責我無媒而從人 遂謫居于此 金蛙異之 幽閉於室中 爲日光所照 引身避之 日影又逐而照之 因而有孕 生一卵 大五升許 王棄之與犬猪 皆不食 又棄之路 牛馬避之 棄之野 鳥獸覆之 王欲剖之 而不能破 乃還其母 母以物裏之 置於暖處 有一兒 破殼而出 骨表英奇 年甫七歲 岐　異常 自作弓矢 百發百中 國俗謂善射爲朱蒙 故以名焉 金蛙有七子 常與朱蒙遊戱 技能莫及 長子帶素言於王曰 朱蒙非人所生 若不早圖 恐有後患 王不聽 使之養馬 朱蒙知其駿者 減食令瘦 駑者善養令肥 王自乘肥 瘦者給蒙 王之諸子與諸臣將謀害之 蒙母知之 告曰 國人將害汝 以汝才略 何往不可 宜速圖之 於是蒙與烏伊等三人爲友 行至淹水(今未詳) 告水曰 我是天帝子 河伯孫 今日逃遁 追者垂及 奈何 於是魚鼈成橋 得渡而橋解 追騎不得渡 至卒本州(玄　郡之界) 遂都焉 未皇作宮室 但結廬於沸流水上居之 國號高句麗 因以高爲氏(本姓解也 今自言是天帝子 承日光而生 故自以高爲氏) 時年十二歲 漢孝元帝建昭二年甲申歲 卽位稱王 高麗全盛之日 二十一萬五百八戶 珠琳傳第二十一卷載 昔寧　離王侍婢有娠 相者占之曰 貴而當王 王曰 非我之胤也 當殺之 婢曰 氣從天來 故我有娠 及子之産 謂爲不祥 捐圈則猪噓 棄欄則馬乳 而得不死 卒爲扶餘之王(卽東明帝爲卒本扶餘王之謂也 此卒本扶餘 亦是北扶餘之別都 故云扶餘王也 寧　離 乃夫婁王之異稱也)

卞韓 百濟(亦云南扶餘卽泗　城也)

新羅始祖赫居世卽位十九年壬午 卞韓人以國來降 新舊唐書云 卞韓苗裔 在樂浪之地 後漢書云 卞韓在南 馬韓在西 辰韓在東 致遠云 卞韓 百濟也 按本紀 溫祚之起 在鴻嘉四年甲辰 則後於赫居世-東明之世 四十餘年 而唐書云 卞韓苗裔在樂浪之地云者 謂溫祚之系出自東明 故云耳 或有人出樂浪之地 立國於卞韓 與馬韓等竝峙者 在溫祚之前爾 非所都在藥浪之北也 或者 濫九龍山亦名卞那山 故以高句麗爲卞韓者 盖謬 當以古賢之說 爲是 百濟地自有卞山 故云卞韓 百濟全盛之時 十五萬二千三百戶

辰韓(亦作秦韓)

後漢書云 辰韓耆老自言 秦之亡人適韓國 而馬韓割東界地以與之 相呼爲徒 有似秦語 故或名之爲秦韓 有十二小國 各萬戶 稱國 又崔政遠云 辰韓本燕人避之者 故取　水之名 稱所居之邑里 云沙　 漸　等(羅人方言 讀　音爲道 故今或作沙梁 梁亦讀道) 新羅全盛之時 京中十七萬八千九百三十六戶 一千三百六十坊 五十五里 三十五金入宅(言富潤大宅也) 南宅-北宅-　比所宅-本彼宅-梁宅-池上宅(本彼部)-財買井宅(庾信公祖宗)-北維宅-南維宅(反香寺下坊)-隊宅-賓支宅(反香寺北)-長沙宅-上櫻宅-下櫻宅-水望宅-泉宅-楊上宅(梁南)-漢岐宅(法流寺南)-鼻穴宅(上同)-板積宅(芬皇寺上坊)-別敎宅(川北)-衙南宅-金楊宗宅(梁官寺南)-曲水宅(川北)-柳也宅-寺下宅-沙梁宅-井上宅-里南宅(　所宅)-思內曲宅-池宅-寺上宅(大宿宅)-林上宅(靑龍之寺東方有池)-橋南宅-巷叱宅(本彼部)-樓上宅-里上宅-椧南宅-井下宅

又四節遊宅

春 東野宅 夏 谷良宅 秋 仇知宅 冬 加伊宅
第四十九憲康大王代 城中無一草屋 接角連墻 歌吹滿路 晝夜不絶

新羅始祖 赫居世王

辰韓之地 古有六村 一曰 閼川楊山村 南今曇嚴寺 長日謁平 初降于瓢　峰 是爲及梁部李氏祖(弩禮王九年置 名及梁部 本朝太祖天福五年庚子 改名中興部 波潛東山彼上東村屬焉) 二曰 突山高墟村 長日蘇伐都利 初降于兄山 是爲沙梁部(梁讀云道 或作　 亦音道) 鄭氏祖今曰南山部 仇良伐 麻等烏 道北 廻德等南村屬焉(稱今日者 太祖所置也 下例知) 三曰 茂山大樹村 長曰俱(一作仇)禮馬 初降于伊山(一作皆比山) 是爲漸梁(一作　)部 又牟梁部孫氏之祖 今云長福部 朴谷村等西村屬焉 四曰 　山珍支村 長曰智伯虎 初降于花山 是爲本彼部崔氏祖 今曰通仙部 柴巴等東南村屬焉 致遠乃本彼部人也 今皇龍寺南味呑寺南有古墟云 是崔候古宅也 殆明矣 五曰 金山加利村(今金剛山栢栗寺之北山也) 長曰祈　(一作只他) 初降于明活山 是爲漢岐部 又作韓岐部 裵氏祖 今云加德部 上下西知 乃兒等東村屬焉 六曰 明活山高耶村 長曰虎珍 初剛于金綱山 是爲習比部薛氏祖 今臨川部 勿伊村 仍仇　村 闕谷(一作葛谷) 等東北村屬焉 按上文 此六部之祖 似皆從天而降 弩禮王九年 始改六部名 又賜六姓 今俗中興部爲母 長福部爲父 臨川部爲子 加德部爲女 其實未詳 前漢地節元年壬子(古本云 建虎元年 又云 建元三年等 皆誤) 三月朔 六部祖各率子弟 俱會於閼川岸上 議曰 我輩上無君主臨理蒸民 民皆放逸 自從所欲 합覓有德人 爲之君主 立邦設都乎 於是乘高南望 楊山下蘿井傍 異氣如電光垂地 有一白馬　拜之狀 尋　之 有一紫卵(一云靑大卵) 馬見人長嘶上天 剖其卵得童男 形儀端美 驚異之 浴於東泉(東泉寺在詞腦野北) 身生光彩 鳥獸率舞 天地振動 日月淸明 因名赫居世王(盖鄕言也 或作不矩內王 言光明理世也 設者云 是西述聖母之所誕也 故中華人讚仙桃聖母 有娠賢肇邦之語是也 乃至鷄龍現瑞産閼英 又焉知非西述聖母之所現耶) 位號曰居瑟邯(或作居西干 初開口之時 自稱云 閼智居西干 一起 因其言稱之 自後爲王者之尊稱) 時人爭賀曰 今天子已降 宜覓有德女君配之 是日 沙梁里閼英井(一作娥利英井)邊 有鷄龍現而左脇誕生童女(一云龍現死 而剖其腹得之) 姿容殊麗 然而唇似鷄　 壯浴於月城北川 其　撥落 因名其川日撥川 營宮室於南山西麓(今昌林寺) 奉養二聖兒 男以卵生 卵如瓠 鄕人以瓠爲朴 故因姓朴 女以所出井名名之 二聖年至十三歲 以五鳳元年甲子 男立爲王  仍以女爲后 國號徐羅伐 又徐伐(今俗訓京字云徐伐 以此故也 ) 或云斯羅 又斯盧 初王生於鷄井 故或云鷄林國 以其鷄龍現瑞也 一說 脫解王時得金閼智 而鷄鳴於林中 乃改國號爲鷄林 後世遂定新羅之號 理國六十一年 王升于天 七日後 遺體散落于地 后亦云亡 國人欲合而葬之 有大蛇逐禁 各葬五體爲五陵 亦名蛇陵 曇嚴寺北陵是也 太子南解王繼位

第二 南解王

南解居西干 亦云次次雄 是尊長之稱 唯此王稱之 父赫居世 母閼英夫人 妃雲帝夫人(一作雲梯 今迎日縣西有雲梯山聖母 祈旱有應) 前漢平帝元始四年甲子卽位 御理二十一年 以地皇四年甲申崩 此王乃三皇之第一云 按三國史 新羅稱王曰居西干 辰言王也 或云 呼貴人之稱 或曰 次次雄 或作慈充 金大問云 次次雄方言謂巫也 世人以巫事鬼神 尙祭祀 故畏敬之 遂稱尊長者爲慈充 或云 尼師今 言謂齒理也 初南解王薨 子弩禮讓位於脫解 解云 吾聞聖智人多齒 乃試以餠　之 古傳如此 或曰麻立干(立一作袖) 金大問云 麻立者 方言謂　也 　標准位而置 則王　爲主 臣　列於下 因以名之 史論曰 新羅稱居西干 次次雄者一 尼師今者十六 麻立干者四 羅末名儒崔致遠 作帝王年代歷 皆稱某王 不言居西干等 豈以其言鄙野不足稱之也 今記新羅事 具存方言 亦宜矣 羅人凡追封者 稱葛文王 未詳 此王代樂浪國人來侵金城 不克而還 又天鳳五年戊寅 高麗之裨屬七國來投

第三 弩禮王

朴弩禮尼叱今(一作儒禮王) 初王與妹夫脫解讓位 脫解云 凡有德者多齒 宜以齒理試之 乃咬餠驗之 王齒多故先立 因名尼叱今 尼叱今之稱 自此王始 劉聖公更始元年癸末卽位(年表云甲申卽位) 改定六部號 仍賜六姓 始作兜率歌 有嗟辭 詞腦格 始製犁　及藏氷庫 作車乘 建虎十八年 伐伊西國滅之 是年高麗兵來侵

第四 脫解王

脫解齒叱今(一作吐解尼師今) 南解王時(古本云 壬寅年至者謬矣 近則後於弩禮卽位之初無爭讓之事 前則在於赫居之世 故知壬寅非也) 駕洛國海中有船來泊 其國首露王 與臣民鼓　而迎 將欲留之 而舡乃飛走 至於鷄林東下西知村阿珍浦(今有上西知下西知村名) 時浦邊有一　 名阿珍義先 乃赫居王之海尺之母 望之謂曰 此海中元無石　 何因鵲集而鳴 拏舡尋之 鵲集一舡上 舡中有一櫃子 長二十尺 廣十三尺 曳其船 置於一樹林下 而未知凶乎吉乎 向天而誓爾 俄而乃開見 有端正男子 竝七寶奴婢滿載其中 供給七日 　言曰 我本龍城國人(亦云正明國 或云琓夏國 琓夏或作花廈國 龍城在倭東北一千里) 我國嘗有二十八龍王 從人胎而生 自五歲六歲 繼登王位 敎萬民修正性命 而有八品姓骨 然無揀擇 皆登大位 時我父王含達婆 聘積女國王女爲妃 久無子胤 禱祀求息 七年後産一大卵 於是大王會問群臣 人而生卵 古今未有 殆非吉祥 乃造櫃置我 幷七寶奴婢載於舡中 浮海而祝曰 任到有緣之地 立國成家 便有赤龍 護舡而至此矣 言訖 其童子曳杖率二奴 登吐含山上作石塚 留七日 望城中可居之地 見一峯如三日月 勢可久之地 乃下尋之 卽瓠公宅也 乃設詭計 潛埋礪炭於其側 詰朝至門云 此是吾祖代家屋 瓠公云 否 爭訟不決 乃告于官 官曰 以何驗是汝家 童曰  我本冶匠 乍出隣鄕 而人取居之 請掘地　看 從之 果得礪炭 乃取而居焉 時南解王知脫解是智人 以長公主妻之 是爲阿尼夫人 一日吐解登東岳 廻程次 令白衣索水飮之 白衣汲水中路先嘗而進 其角杯貼於口不解 因而　之 白衣誓曰 爾後若近遙不敢先嘗 然後內解 自此白衣 　服 不敢欺罔 今東岳中有一井 俗云遙乃井是也 及弩禮王崩 以光虎帝中元六(二)年丁巳六月 乃登王位 以昔是吾家取他人家故 因姓昔氏 或云 因鵲開櫃 故去鳥字 姓昔氏 解櫃脫卵而生 故因名脫解 在位二十三年 建初四年己卯崩 葬　川丘中 後有神詔 愼埋葬我骨 其觸　周三尺二寸 身骨長九尺七寸 齒凝如一 骨節皆連　 所謂天下無敵力士之骨 碎爲塑像 安闕內 神又報云 我骨置於東岳 故令安之(一云 崩後二十七世文虎王代 調露二年庚辰三月十五日辛酉夜 見夢於太宗 有老人貌甚威猛 曰我是解脫也 拔我骨於　川丘 塑像安於土含山 王從其言 故至今國祀不絶 卽東岳神也云)

金閼智 脫解王代

永平三年庚申(一云中元六年 誤矣 中元盡二年而己) 八月四日 瓠公夜行月城西里 見大光明於始林中(一作鳩林) 有紫雲從天垂地 雲中有黃金櫃 掛於樹枝 光自櫃出 亦有白鷄鳴於樹下 以狀聞於王 駕幸其林  開櫃有童男 臥而卽起 如赫居世之故事 故因其言 以閼智名之 閼智卽鄕言小兒之稱也 抱載還闕 鳥獸相隨 喜躍　　 王擇吉日 冊位太子 後讓於婆裟 不卽王位 因金櫃而出 乃姓金氏 閼智生熱漢 漢生阿都 都生首留 留生郁部 部生俱道(一作仇刀) 道生未鄒 鄒卽王位 新羅金氏自閼智始

延烏郞 細烏女

第八阿達羅王卽位四年丁酉 東海濱有延烏郞 細烏女 夫婦而居 一日延烏歸海採藻 忽有一巖(一云一魚) 負歸日本 國人見之曰 此非常人也 乃立爲王 (按日本帝記 前後無新羅人爲王者 此乃邊邑小王而非眞王也) 細烏怪夫不來 歸尋之 見夫脫鞋 亦上其巖 巖亦負歸如前 其國人驚訝 奏獻於王 夫婦相會 立爲貴妃 是時新羅日月無光 日者奏云 日月之精 降在我國 今去日本 故致斯怪 王遣使求二人 延烏曰 我到此國 天使然也 今何歸乎 雖然朕之妃有所織細　 以此祭天可矣 仍賜其　 使人來奏 依其言而祭之 然後日月如舊 藏其　於御庫爲國寶 名其庫爲貴妃庫 祭天所名迎日懸 又都祈野

未鄒王 竹葉軍

第十三 未鄒尼叱今(一作未祖又未古) 金閼智七世孫 赫居紫纓 仍有聖德 受禪于理(점)解 始登王位(今俗稱王之陵爲始祖堂 盖以金氏始登王位故 後代金氏諸王皆以未鄒爲始祖宜矣) 在位二十三年而崩 陵在興輪寺東 第十四儒理王代 伊西國人來攻金城 我大擧防禦 久不能抗 忽有異兵來助 皆珥竹葉 與我軍竝力擊賊破之 軍退後不知所歸 但見竹葉積於未鄒陵前 乃知先王陰　有功 因呼竹現陵 越三十七世惠恭王代 大曆十四年己未四月 勿有旋風 從庚信公塚起 中有一人 乘駿馬如將軍儀狀 亦有衣甲器仗者四十許人 隨從而來 入於竹現陵 俄而陵中 似有振動哭泣聲 或如告訴之音 其言日 臣平生有輔時救難匡合之功 今爲魂魄 鎭護邦國 攘災救患之心 暫無偸改 往者庚戌年 臣之子孫無罪被誅 君臣不念我之功烈 臣欲遠移他所 不復勞勤 願王允之 王答曰 惟我與公不護此邦 其如民庶何 公復努力如前 三請三不許 旋風乃還 王聞之懼 乃遣工(大)臣金敬信 就金公陵謝過焉 爲公立功德寶田三十結于鷲仙寺 以資冥福 寺乃金公討平壤後 植福所置故也 非未鄒之靈 無以　金公之怒 王之護國 不爲不大矣 是以邦人懷德 與三山同祀而不墜 　秩于五陵之上 稱大廟云

柰勿王(一作那密王) 金堤上

第十七 那密王卽位三十六年庚寅 倭王遣使來朝曰 寡君聞大王之神聖 使臣等以告百濟之罪於大王也 願大王遣一王子 表誠心於寡君也 於是王使第三子美海(一作未吐喜)以聘於倭 美海年十歲 言辭動止猶未備具 故以內臣朴娑覽 爲副使而遺之 倭王留而不送三十年 至訥祗王卽位三年己未 句麗長壽王遣使來朝云 寡君聞大王之弟寶海秀智才藝 願與相親 特遣小臣懇請 王聞之幸甚 因此和通 命其弟寶海 道於句麗 以內臣金武謁爲輔而送之 長壽王又留而不送 至十年乙丑 王召集群臣及國中豪俠 親賜御宴 進酒三行 衆樂初作 王垂涕而謂群臣曰 昔我聖考 誠心民事 故使愛子東聘於倭 不見而崩 又朕卽位已來 隣兵甚熾 戰爭不息 句麗獨有結親之言 朕信其言 以其親弟聘於句麗 句麗亦留而不送 朕雖處富貴 而未嘗一日暫忘而不哭 若得見二弟 共謝於先主之廟 則能報恩於國人 誰能成其謀策 時百官咸奏曰 此事固非易也 必有智勇方可 臣等以爲　羅郡太守提上可也 於是王召問焉 堤上再拜對曰 臣聞主憂臣辱 主辱臣死 若論難易而後行 謂之不忠 圖死生而後動 謂之無勇 臣雖不肖 願受命行矣 王甚嘉之 分觴而飮 握手而別 提上簾前受命 徑趨北海之路 變服入句麗 進於寶海所 共謀逸期 先以五月十五日 歸泊於高城水口而待 期日將至 寶海稱病 數日不朝 乃夜中逃出 行到高城海濱 王知之 使數十八追之 至高城而及之 然寶海在句麗 常施恩於左右 故其軍士憫傷之 皆拔箭鏃而射之遂免而歸 王旣見寶海 益思美海 一欣一悲 垂淚而謂左右曰 如一身有一臂 一面一眼 雖得一而亡一 何敢不痛乎 時提上聞此言 再拜辭朝而騎馬 不入家而行 直至於栗浦之濱 其妻聞之 走馬追至栗浦 見其夫已在舡上矣 妻呼之切懇 堤上但搖手而不駐 行至倭國 詐言曰 　林王以不罪殺我父兄 故逃來至此矣  倭王信之 賜室家而安之 時堤上常陪美海遊海濱 逐捕魚鳥 以其所獲 每獻於倭王 王甚喜之而無疑焉 適曉霧　晦 堤上曰 可行矣 美海曰 然則偕行 堤上曰 臣若行 恐倭人覺而追之 願臣留而止其追也 美海曰 今我與汝如父兄焉 何得棄汝而獨歸 堤上曰 臣能救公之命 而慰大王之情 則足矣 何願生乎 取酒獻美海 時　林人康仇麗在倭國 以其人從而送之 堤上入美海房 至於明旦 左右欲入見之 堤上出止之日 昨日馳走於捕獵 病甚 末起 及乎日　 左右怪之而更問焉 對曰美海行已久矣 左右奔告於王 王使騎兵逐之 不及 於是囚堤上 問曰 汝何竊遣汝國王子耶 對曰 臣是　林之臣 非倭國之臣 今欲成吾君之志耳 何敢言於君乎 倭王怒曰 今汝已爲我臣 而言　林之臣 則必具五刑 若言倭國之臣者 必賞重祿 對曰 寧爲　林之犬　 不爲倭國之臣子 寧受　林之　楚 不受倭國之爵祿 王怒 命屠剝堤上脚下之皮 刈　　 使趨其上(今　　上有血痕 俗云堤上之血) 更問曰 汝何國臣乎 曰　林之臣也 又使立於熱鐵上 問何國之臣乎 曰　林之臣也 倭王知不可屈 燒殺於木島中 美海波海而來 使康仇麗先告於國中 王驚喜 命百官迎於屈歇驛 王與親弟寶海迎於南郊 入闕設宴 大赦國內 冊其妻爲國大夫人 以其女子爲美海公夫人 議者曰 昔漢臣周苛在滎陽 爲楚兵所虜 項羽謂周苛曰 汝爲我臣 封爲萬祿侯 周苛罵而不屈 爲楚王所殺 堤上之忠烈 無怪於周苛矣 初堤上之發去也 夫人聞之追不及 及至望德寺門南沙上 於臥長號 因名其沙曰長沙 親寂二人 扶腋將還 夫人舒脚 坐不起 名其地曰伐知旨 久後夫人不勝其慕 率三娘子上　述嶺 望倭國痛哭而終 仍爲　述神母 今詞堂存焉

第十八 實聖王

義凞九年癸丑 平壤州大橋成(恐南平壤也 今楊州) 王忌憚前王太子訥祇有德望 將害之 請高麗兵而詐迎訥祇 高麗人見訥祇有賢行 乃倒戈而殺王 乃立訥祇爲王而去

射琴匣

第二十一 毗處王(一作炤智王)卽位十年戊辰 幸於天泉亭 時有烏與鼠來鳴 鼠作人語云 此烏去處尋之(或云 神德王欲行香興輪寺 路見衆鼠含尾 怪之而還占之 明日先鳴烏尋之云云 此說非也) 王命騎士追之 南至避村(今壤避寺村在南山東麓) 兩猪相鬪 留連見之 忽失烏所在 徘徊路傍 時有老翁自池中出奉書 外面題云 開見二人死 不開一人死 使來獻之 王曰 與其二人死 莫若不開 但一人死耳 日官奏曰 二人者庶民也 一人者王也 王然之開見 書中云 射琴匣 王入宮見琴匣射之 乃內殿焚修僧與宮主潛通而所奸也 二人伏誅 自爾 國俗每正月上亥上子上午等日 忌愼百事 不敢動作 以十五日爲烏忌之日 以　飯祭之 至今行之 俚言　　 言悲愁而禁忌百事也 命其池曰書出池

智哲老王

第二十二 智哲老王 姓金氏 名智大路 又智度路 諡曰智證 諡號始于此 又鄕稱王爲麻立干者 自此王始 王以永元二年庚辰卽位(或云辛己則三年也) 王陰長一尺五寸 難於嘉　 發使三道求之 使至牟梁部冬老樹下 見二狗 　一屎塊如鼓大 爭　其兩端 訪於里人 有一小女告云 此部相公之女子洗澣于此 隱林而所遺也 尋其家檢之 身長七尺五寸 具事奏聞 王遣車邀入宮中 封爲皇后 群臣皆賀 又阿瑟羅州(今溟州) 東海中便風二日程 有于陵島(今作羽陵) 周廻二萬六千七百三十步 島夷恃其水深 驕傲不臣 王命伊　朴伊宗 將兵討之 宗作木偶師子 載於大艦之上 威之云 不降則放此獸 島夷畏而降 賞伊宗爲州伯

眞興王

第二十四 眞興王 卽位時年十五歲 太后攝政 太后乃法興王之女子 立宗葛文王之妃 終時削髮 被法衣而逝 承聖三年九月 百濟兵來侵於珍城 掠取人男女三萬九千 馬八千匹而去 先是 百濟欲與新羅合兵 謀伐高麗 眞興曰 國之興亡在天 若天未厭高麗 則我何敢望焉 乃以此言通高麗 高麗感其言 與羅通好 而百濟怨之 故來爾

桃花女 鼻刑郞

第二十五 舍輪王 諡眞智大王 姓金氏 妃起烏公之女 知刀夫人 大建八年丙申卽位(古本云十一年己亥 誤矣) 御國四年 政亂荒　 國人廢之 前此 沙梁部之庶女 姿容艶美 時號桃花娘 王聞而召致宮中 欲幸之 女曰 女之所守 不事二夫 有夫而適他 雖萬乘之威 終不奪也 王曰 殺之何 女曰 寧斬于市 有願靡他 王戱曰 無夫則可乎 曰可 王放而遣之 是年王見廢而崩 後二年其夫亦死 浹旬忽夜中 王如平昔 來於女房曰 汝昔有諾 今無汝夫 可乎 女不輕諾 告於父母 父母曰 君王之敎 何以避之 以其女入於房 留御七日 常有五色雲覆屋 香氣滿室 七日後忽然無　 女因而有娠 月滿將産 天地振動 産得一男 名曰鼻荊 眞平大王聞其殊異 收養宮中 年至十五 授差執事 每夜逃去遠遊 王使勇士五十人守之 每飛過月城 西去荒川岸上(在京城西) 率鬼衆遊 勇士伏林中窺伺 鬼衆 聞諸寺曉鍾各散 郎亦歸矣 勇士以事來奏 王召鼻荊曰 汝領鬼遊 信乎 郎曰然 王曰 然則汝使鬼衆 成嬌於神元寺北渠 (一作 神衆寺 誤 一云荒川東深渠) 荊奉勅 使其徒鍊石 成大橋於一夜 故名鬼橋 王又問 鬼衆之中 有出現人間 輔朝政者乎 曰有吉達者 可輔國政 王曰與來 翌日荊與俱見 賜爵執事 果忠直無雙 時角干林宗無子 王勅爲嗣子 林宗命吉達 創樓門於興輪寺南 每夜去宿其門上 故名吉達門 一日吉達變狐而遁去 荊使鬼捉而殺之 故其衆聞鼻荊之名 怖畏而走 時人作詞曰 聖帝魂生子 鼻荊郎室亭 飛馳諸鬼衆 此處莫留停 鄕俗帖此詞以　鬼

天賜玉帶(淸泰四年丁酉五月 正承金傅獻鐫金粧玉排方腰帶一條 長十圍 鐫　六十二 曰是眞平王天賜帶也 太祖受之 藏之內庫)

第二十六 白淨王 諡眞平大王 金氏 大建十一年己亥八月卽位 身長十一尺 駕辛內帝釋宮(亦名天柱寺 王之所創) 踏石梯 三石竝析 王謂左右曰 不動此石 以示後來 卽城中五不動石之一也 卽位元年 有天使降於殿庭 謂王曰 上皇命我傳賜玉帶 王親奉　受 然後其使上天 凡郊廟大祀皆服之 後高麗王將謀伐羅 乃曰 新羅有三寶不可犯 何謂也 皇龍寺丈六尊像 一 其寺九層塔 二 眞平王天賜玉帶 三也 乃止其謀 讚曰 雲外天頒玉帶圍 　雍龍袞雅相宣 吾君自此身彌重 准擬明朝鐵作　

善德王知幾三事

第二十七 德曼(一作万) 諡善德女大王 姓金氏 父眞平王 以貞觀六年壬辰卽位 御國十六年 凡知幾有三事 初唐太宗送　牧丹 三色紅紫白 以其實三升 王見　花曰 此花定無香 仍命種於庭 待其開落 果如其言 二 於靈廟寺玉門池 冬月衆蛙集鳴三四日 國人怪之 問於王 王急命角干閼川 弼呑等 鍊精兵二千人 速去西郊 問女根谷 必有賊兵 掩取殺之 二角干旣受命 各率千人問西郊 富山下果有女根谷 百濟兵五百人 來藏於彼 竝取殺之 百濟將軍　召者 藏於南山嶺石上 又圍而射之　 又有後兵一千二百人來 亦擊而殺之 一無孑遺 三 王無恙時 謂群臣曰 朕死於某年某月日 葬我於　利天中 群臣罔知其處 奏云何所 王曰 狼山南也 至其月日 王果崩 群臣葬於狼山之陽 後十餘年 文虎大王創四天王寺於王墳之下 佛經云 四天王天之上有　利天 乃知大王之靈聖也 當時群臣啓於王曰 何知花蛙二事之然乎 王曰 　花而無蝶 知其無香 斯乃唐帝欺寡人之無　也 蛙有怒形 兵士之像 玉門者 女根也 女爲陰也 其色白 白西方也 故知兵在西方 男根入於女根 則必死矣 以是知其易捉 於是群臣皆服其聖智 送花三色者 盖知新羅有三女王而然耶 謂善德 眞德 眞聖是也 唐帝以有懸解之明 善德之創靈廟寺 具載良志師傅 詳之 別記云 是王代 鍊石築瞻星臺 

眞德王

第二十八 眞德女王卽位 自製太平歌 織綿爲紋 命使往唐獻之(一本 命春秋公爲使 往仍請兵 太宗嘉之 許蘇定方云云者 皆謬矣 現慶前 春秋已登位 現慶庚申 非太宗 乃高宗之世 定方之來 在現慶庚申 故知織錦爲紋 非請兵時也 在眞德之世 當矣 盖請放金欽純之時也) 唐帝嘉賞之 改封爲　林國王 其詞曰 大唐開洪業 巍巍皇猷昌 止戈戎威定 修文契百王 統天崇雨施 理物體含章 深仁諧日月 撫運邁虞唐 幡旗何赫赫 錚鼓何　　 外夷違命者 剪覆被天殃 淳風凝幽現 遐邇競呈祥 四時和玉燭 七曜巡萬方 維嶽降輔宰 維帝任忠良 五三成一德 昭我唐家皇 王之代有閼川公 林宗公 述宗公 虎林公(慈藏之父) 廉長公 庾信公 會于南山　知巖 議國事 時有大虎 走入座間 諸公驚起 而閼川公　不移動 談笑自若 捉虎尾撲於地而殺之 閼川公　力如此 處於席首 然諸公皆服庾信之威 新羅有四靈地 將議大事 則大臣必會其地謀之 則其事必成 一 東曰靑松山 二曰 南　知山 三曰 西皮田 四曰 北金剛山 是王代始行正旦禮 始行侍郞號

金庾信

虎力伊干之子 舒玄角干 金氏之長子曰庾信 弟曰欽純 　妹曰寶姬 小名阿海 妹曰文姬 小名阿之 庾信公以眞平王十七年乙卯生 　精七曜 故背有七星文 又多神異 年至十八壬申 修劍得術爲國仙 時有白石者 不知其所自來 屬於徒中有年 郞以伐麗濟之事 日夜深謀 白石知其謀 告於郞曰 僕請與公密先探於彼 然後圖之何如 郞喜 親率白石夜出行 方憩於峴上 有二女隨郞而行 至骨火川留宿 又有一女忽然而至 公與三娘子喜話之時 娘等以美菓　之 郞受而啖之 心諾相許 乃說其情 娘等告云 公之所言 已聞命矣 願公謝白石而共入林中 更陳情實 乃與具入 娘等便現神形曰 我等奈林 穴禮 骨火等三所護國之神 今敵國之人誘郞引之 郞不知而進途 我欲留郞而至此矣 言訖而隱 公聞之驚　 再拜而出 宿於骨火館 謂白石曰 今歸他國 忘其要文 請與爾還家取來 遂與還至家 拷縛白石 而問其情 曰 我本高麗人(古本云百濟 誤矣 楸南乃高麗之士 又逆行陰陽是寶藏王事) 我國群臣曰 新羅庾信 是我國卜筮之士楸南也(古本作春南 誤矣) 國界有逆流之水(或云雄雌尤反覆之事) 使其卜之 奏曰 大王夫人逆行陰陽之道 其瑞如此 大王驚怪 而王妃大怒 謂是妖狐之語 告於王 更以他事驗問之 失言則加重刑 乃以一鼠藏於合中 問是何物 其人奏曰 是必鼠 其命有八 乃以謂失言 將加斬罪 其人誓曰 吾死之後 願爲大將必滅高麗矣 卽斬之 剖鼠腹視之 其命有七 於是知前言有中 其日夜大王夢 楸南入于新羅舒玄公夫人之懷 以告於群臣 皆曰 楸南誓心而死 是其果然 故遺我至此謀之爾 公乃刑白石 備百味祀三神 皆現身受奠 金氏宗財買夫人死 葬於靑淵上谷 因名財買谷 每年春月 一宗士女會宴於其谷之南澗 于時百卉敷榮 松花滿洞府林 谷口架築爲庵 因名松花房 傳爲願刹 至五十四景明王 追封公爲興虎大王 陵在西山毛只寺之北 東向走峯

太宗春秋公

第二十九 太宗大王 名春秋 姓金氏 龍樹(一作龍春)角干 追封文興大王之子也 　 眞平大王之女 天明夫人 妃文明皇后文姬 卽庾信公之季妹也 初文姬之　寶姬 夢登西岳捨溺 　滿京城 旦與妹說夢 文姬聞之謂曰 我買此夢 　曰 與何物乎 曰　錦裙可乎 　曰諾 妹開襟受之 　曰 疇昔之夢 傳付於汝 妹以錦裙酬之 後旬日 庾信興春秋公 正月午忌日(見上射琴匣事 乃崔致遠之說) 蹴鞠于庾信宅前(羅人謂蹴鞠爲弄珠之戱) 故踏春秋之裙 裂其襟紐 曰請入吾家 縫之 公從之 庾信命阿海奉針 海曰 豈以細事輕近貴公子乎 因辭(古本云因病不進) 乃命阿之 公知庾信之意 遂幸之 自後數數來往 庾信知其有娠 乃　之曰 爾不告父母而有娠何也 乃宣言於國中 欲焚其妹 一日俟善德王遊幸南山 積薪於庭中 焚火烟起 王望之問何烟 左右奏曰 殆庾信之焚妹也 王問其故 曰爲其妹無夫有娠 王曰 是誰所爲 時公　侍在前 顔色大變 王曰 是汝所爲也 速往救之 公受命馳馬 傳宣沮之 自後現行婚禮 眞德王薨 以永徽五年甲寅卽位 御國八年 龍朔元年辛酉崩 壽五十九歲 葬於哀公寺東 有碑 王與庾信神謀戮力 一統三韓 有大功於社稷 故廟號太宗 太子法梅 角干仁問 角干文王 角干老且 角干智鏡 角干愷元等 皆文姬之所出也 當時買夢之徵 現於此矣 庶子曰皆知文級干 車得令公 馬得阿干 幷女五人 王膳一日飯米三斗 雄雉九首 自庚申年滅百濟後 除晝膳 但朝暮而已 然計一日米六斗 酒六斗 雉十首 城中市價 布一疋租三十碩 或五十碩 民謂之聖代 在東宮時 欲征高麗 因請兵入唐 唐帝賞其風彩 謂爲神聖之人 固留侍衛 力請乃還 時百濟末王義慈乃虎王之元子也 雄猛有膽氣 事親以孝 友于兄弟 時號海東曾子 以貞觀十五年辛丑卽位 耽　酒色 政荒國危 左平(百濟爵名)成忠極諫 不聽 囚於獄中 　困濱死 書曰 忠臣死不忘君 願一言而死 臣嘗觀時變 必有兵革之事 凡用兵 審擇其地 處上流而迎敵 可以保全 若異國兵來 陸路不使過炭峴(一云沈峴 百濟要害之地) 水軍不使入伎伐浦(卽長　 又孫梁 一作只火浦 又白江) 據其險隘以禦之 然後可也 王不省 現慶四年己未 百濟烏會寺(亦云烏合寺) 有大赤馬 晝夜六時　寺行道 二月 衆狐入義慈宮中 一白狐坐佐平書案上 四月 太子宮雌鷄與小雀交婚 五月 泗　(扶餘江名)岸大魚出死 長三丈 人食之者皆死 九月 宮中槐樹鳴如人哭 夜鬼哭宮南路上 五年庚申春二月 王都井水血色 西海邊小魚出死 百姓食之不盡 泗　水血色 四月 蝦　數萬集於樹上 王都市人無故驚走 如有捕捉 驚　死者百餘 亡失財物者無數 六月 王興寺僧皆見如舡楫隨大水入寺門 有大犬如野鹿 自西至泗　岸 向王宮吠之 俄不知所之 城中群犬集於路上 或吠或哭 移時而散 有一鬼入宮中 大乎曰 百濟亡 百濟亡 卽入地 王怪之 使人堀地 深三尺許 有一龜 其背有文 (曰)百濟圓月輪 新羅如新月 問之巫者 云圓月輪者滿也 滿則虧 如新月者未滿也 未滿則漸盈 王怒殺之 或曰 圓月輪盛也 如新月者微也 意者國家盛而新羅　微乎 王喜 太宗聞百濟國中多怪變 五年庚申 遣使仁問請兵唐 高宗詔左虎衛大將軍荊國公蘇定方 爲神丘道行策(軍)摠管 率左衛將軍劉佰英字仁遠 左虎衛將軍憑士貴 左驍衛將軍龐孝公等 統十三萬兵來征(鄕記云 軍十二萬二千七百十一人 舡一千九百隻 而唐史不詳言之) 以新羅王春秋爲　夷道行軍摠管 將其國兵 與之合勢 定方引兵 自城山濟海 至國西德勿島 羅王遣將軍金庾信 領精兵五萬以赴之 義慈王聞之 會群臣問戰守之計 佐平義直進曰 唐兵遠涉溟海 不習水 羅人恃大國之援 有輕敵之心 若見唐人失利 必疑懼而不敢銳進 故知先與唐人決戰可也 達率常永等曰 不然 唐兵遠來 意欲速戰 其鋒不可當也 羅人屢見敗於我軍 今望我兵勢 不得不恐 今日之計 宜塞唐人之路 以待師老 先使偏師擊羅折其銳氣 然後伺其便而合戰 則可得全軍而保國矣 王猶預不知所從 時佐平興首得罪流竄于古馬　只之縣 遣人問之曰 事急矣 如(之)何 首曰 大槪如佐平成忠之說 大臣等不信 曰興首在　　之中 怨君而不愛國矣 其言不可用也 莫若使唐兵入白江(卽伎伐浦) 沿流而不得方舟 羅軍升炭峴 由俓而不得竝馬 當此之時 縱兵擊之 加在籠之　 罹網之魚也 王曰然 又聞唐羅兵已過白江炭峴 遣將軍偕伯 帥死士五千出黃山 與羅兵戰 四合皆勝之 然兵寡力盡竟敗 而偕伯死之 進軍合兵 薄津口 瀕江屯兵 忽有鳥 廻翔於定方營上 使人卜之 曰 必傷元帥 定方懼欲引兵而止 庾信謂定方曰 豈可以飛鳥之怪違天時也 應天順人 伐至不仁 何不祥之有 乃拔神劍擬其鳥 割裂而墜於座前 於是定方出左涯 垂山而陣 與之戰 百濟軍大敗 王師乘潮軸　含尾 鼓　而進 定方將步騎 直趨都城一舍止 城中悉軍拒之 又敗死者萬餘 唐人乘勝薄城 王知不免 嘆曰 悔不用成忠之言 以至於此 遂與太子隆(或作孝 誤也) 走北鄙 定方圍其城 王次子泰自立爲王 率衆固守 太子之子文思謂王泰曰 王與太子出 而叔擅爲王 若唐兵解去 我等安得全 率左右 鎚而出 民皆從之 泰不能止 定方令士起堞立唐旗幟 泰窘迫 乃開門請命 於是王及太子隆 王子泰 大臣貞福 與諸城皆降 定方以王義慈及太子隆 王子泰 王子演 及大臣將士八十八人 百姓一萬二千八百七人送京師 其國本有五部 三十七郡 二百城 七十六萬戶 至是析置熊津 馬韓 東明 金漣 德安等五都督府 擢渠長爲都督刺史以理之 命郞將劉仁願守都城 又左衛郞將王文度爲熊津都督 撫其餘衆 定方以所　見 上責而宥之 王病死 贈金紫光祿大夫衛尉卿 許舊臣赴臨 詔葬孫皓陳叔寶墓側 竝爲竪碑 七年壬戌 命定方爲遼東道行軍大總管 俄改平壤道 破高麗之衆於浿江 奪馬邑山爲營 遂圍平壤城 會大雪 解圍還 拜凉州安集大使 以定吐蕃 乾封二年卒 唐帝悼之 贈左驍騎大將軍幽州都督 謚曰莊(已上唐史文) 新羅別記云 文虎王卽位五年乙丑秋八月庚子 王親統大兵 幸熊津城 會假王夫餘隆 作壇 刑白馬而盟 先祀天神及山川之靈 然後　血 爲文而盟曰 往者百濟先王迷於逆順 不敦隣好 不睦親姻 結托句麗 交通倭國 共爲殘暴 侵削新羅 破邑屠城 略無寧歲 天子憫一物之失所 憐百姓之被毒 頻命行人 諭其和好 負險恃遠 侮慢天經 皇赫斯怒 恭行吊伐 旌旗所指 一戎大定 固可　宮汚宅 作誡來裔 塞源拔本 垂訓後昆 懷柔伐叛 先王之令典 興亡繼絶 往哲之通規 事必師古 傳諸　冊 故立前百濟大司稼正卿扶餘隆爲熊津都督 守其祭祀 保旗桑梓 依倚新羅 長爲與國 各除宿憾 結好和親 恭承詔命 永爲藩服 仍遣使人右威衛將軍魯城縣公劉仁願 親臨勸諭 具宣成旨 約之以婚姻 申之以盟誓 刑牲　血 共敦終始 分災恤患 恩若兄弟 祇奉綸言 不敢墜失 旣盟之後 共保歲寒 若有乖背 二三其德 興兵動衆 侵犯邊　 神明鑒之 百殃是降 子孫不育 社稷無宗 　祀磨滅 罔有遺餘 故作金書鐵契 藏之宗廟 子孫萬代 無或敢犯 神之聽之 是享是福 　訖埋幣帛於壇之壬地 藏盟文於大廟 盟文乃帶方州都督劉仁軌作(按上唐史之文 定方以義慈王及太子隆等送京師 今云會扶餘王隆 則知唐帝宥隆而遣之 立爲熊津都督也 故盟文明言 以此爲驗) 又古記云 總章元年戊辰(若總章戊辰則李勣之事 而下文蘇定方誤矣 若定方則年號當龍朔二年壬戌 來圍平壤之時也) 國人之所請唐兵屯于平壤郊 而通書曰 急輸軍資 王會群臣問曰 入於敵國 至唐兵屯所 其勢危矣 所請王師糧　 而不輸其料 亦不宜也 如何 庾信奏曰 臣等能輸其軍資 請大王無慮 於是庾信仁問等 率數萬人 入句麗境 輸料二萬斛 乃還 王大喜 又欲興師會唐兵 庾信先遣然起兵川等二人 問其會期 唐帥蘇定方 紙　鸞犢二物廻之 國人未解其意 使問於元曉法師 解之曰 速還其兵 謂　犢　鸞二切也 於是庾信廻軍 欲渡浿江 今日(令曰)後渡者斬之 軍士爭先半渡 句麗兵來掠 殺其未渡者 翌日信返追句麗兵 捕殺數萬級 百濟古記云 扶餘城北角有大岩 不臨江水 相傳云 義慈王與諸後宮知其未免 相謂曰 寧自盡 不死於他人手 相率至此 投江而死 故俗云墮死岩 斯乃俚諺之訛也 但宮人之墮死 義慈卒於唐 唐史有明文 又新羅古記云 定方旣討麗濟二國 又謀伐新羅而留連 於是庾信知其謀 饗唐兵　之 皆死坑之 今尙州界有唐橋 是其坑也(按唐史 不言其所以死 但書云卒何耶 爲復諱之耶 鄕諺之無據耶 若壬戌年高麗之役 羅人殺定方之師 則後總章 戊辰何有請兵滅高麗之事 以此知鄕傳無據 但戊辰滅麗之後 有不臣之事 擅有其地而已 非至殺蘇李二公也) 王師定百濟 旣還之後 羅王命諸將 追捕百濟殘賊 屯次于漢山城 高麗靺鞨二國兵來圍之 相擊未解 自五月十一日 至六月二十二日 我兵危甚 王聞之 議群臣曰 計將何出 猶豫未決 庾信馳奏曰 事急矣 人力不可及 唯神術可救 乃於星浮山 設壇修神術 忽有光耀加大瓮 從壇上而出 乃星飛于北去(因此名星浮山 山名或有別說云 山在都林之南 秀出一峰是也 京城有一人謀求官 命其子作高炬 夜登此山擧之 其夜京師人望火 皆謂怪星現於其地 王聞之憂懼 募人禳之 其父將應之 日官奏曰此非大怪也 但一家子死 父泣之兆耳 遂不行禳法 是夜其子下山 虎傷而死) 漢山城中士卒 怨救兵不至 相視哭泣而已 賊欲攻急 忽有光耀 從南天際來 成霹靂 擊碎砲石三十餘所 賊軍弓箭矛戟 籌碎皆　地 良久乃蘇 奔潰而歸 我軍乃還 太宗初卽位 有獻猪一頭二身八足者 議子曰 是必幷呑六合瑞也 是王代始服中國衣冠牙笏 乃法師慈藏請唐帝而來傳也 神文王時 唐高宗遣使新羅曰 朕之聖考 得賢臣魏徵 李淳風等 協心同德 一統天下 故爲太宗皇帝 汝新羅海外小國 有太宗之號 以僭天子之名 義在不忠 速改其號 新羅王上表曰 新羅雖小國 得聖臣金庾信 一統三國 故封爲太宗 帝見表 乃思儲貳時 有天唱空云 三十三天之一人降於新羅爲庾信 紀在於書 出　視之 驚懼不已 更遣使許無改太宗之號 

長春郞罷郞(一作　)

初與百濟兵戰於黃山之役 長春郞罷郞死於陣中 後討百濟時 見夢於太宗曰 臣等昔者爲國亡身 至於白骨 庶欲完護邦國 故隨從軍行無怠而已 然迫於唐帥定方之威 逐於人後爾 願王加我以小勢 大王驚怪之 爲二魂 說經一日於牟山亭 又爲創壯義寺於漢山州 以資冥援



三國遺事卷二, 紀異第二

   文虎王法敏
王初卽位.龍朔辛酉.泗　南海中有死女尸.身長七十三尺.足長六尺.陰長三尺.或云身長十八尺.在封乾(乾封)二年丁卯.總章戊辰,王統兵.與仁問欽純等,至平壤.會唐兵滅麗.唐帥李勣獲高臧王還國.(王之姓高.故云高臧.按唐書高記.現慶五年庚申,蘇定方等征百濟.後十二月大將軍契如何)爲浿道行軍大摠管.蘇定方爲遼東道大摠管.劉伯英爲平壤道大摠管.以伐高麗.又明年辛酉正月,蕭嗣業爲扶餘道摠管.任雅相爲浿江道摠管.率三十五萬軍,以伐高麗.八月甲戌,蘇定方等及高麗戰于浿江敗亡.乾封元年丙寅六月,以龐同善,　高臨,薛仁貴,李謹行等爲後援.九月.龐同善及高麗戰敗之.十二月己酉,以李勣爲遼東道行臺大摠管.率六摠管兵,以伐高麗.總章元年戊辰九月癸巳.李勣獲高臧王.十二月丁巳獻　于帝.上元元年甲戌二月,劉仁軌爲　林道摠管,以伐新羅.而鄕古記云.唐遣陸路將軍孔恭水路將軍有相,興(與)新羅金庾信等滅之.而此云仁問,欽純等.無庾信.未詳.時唐之游兵,諸將兵,有留鎭而將謀襲我者.王覺之.發兵之.明年,高宗使召仁問等,讓之曰.爾請我兵以滅麗.害之何耶.乃下圓扉.鍊兵五十萬.以薛邦爲帥.欲伐新羅.時義相師西學入唐.來見仁問.仁問以事諭之.相乃東還上聞.王甚憚之.會群臣問防禦策.角干金天尊曰.近有明朗法師,入龍宮,傳秘法以來.請詔問之.朗奏曰.狼山之南有神遊林.創四天王寺於其地.開設道場則可矣.時有貞州使走報曰.唐兵無數至我境.廻　海上.王召明朗曰.事已逼至,如何.朗曰,以彩帛假　,宜矣.王以彩帛營寺.草　五方神像.以瑜　明僧十二員,明朗爲上首.作文豆婁秘密之法.時唐羅兵未交接.風濤怒起.唐舡皆沒於水.後改　寺.名四天王寺.至今不墜壇席.(國史大改　在調露元年己卯.)後年辛未.唐更遣趙憲爲帥.亦以五萬兵來征.又作其法.舡沒如前.是時翰林郎朴文俊.隨仁問在獄中.高宗召文俊曰.汝國有何密法.再發大兵.無生還者.文俊奏曰.陪臣等來於上國一十餘年.不知本國之事.但遙聞一事爾.厚荷上國之恩.一統三國.欲報之德.新　天王寺於狼山之南.祝皇壽萬年,長開法席而已.高宗聞之大悅.乃遣禮部侍郞樂鵬龜,使於羅,審其寺.王先聞唐使將至.不宜見　寺.乃別　新寺於其南,待之.使至曰.必先行香於皇帝祝壽之所天王寺.乃引見新寺.其使立於門前曰.不是四天王寺.乃望德遙山之寺.終不入.國人以金一千兩贈之.其使乃還奏曰.新羅　天王寺.祝皇壽於新寺而已.因唐使之言.因名望德寺.(或系孝昭王代.誤矣.)王聞文俊善奏,帝有寬赦之意.乃命强首先生,作請放仁問表.以舍人遠禹奏於唐.帝見表流涕.赦仁問慰送之.仁問在獄時.國人爲　寺名仁容寺.開設觀音道場.及仁問來還.死於海上.改爲彌　道場.至今猶存.大王御國二十一年.以永隆陰二年辛巳崩.遺詔葬於東海中大巖上.王平時常謂智義法師曰.朕身後願爲護國大龍.崇奉佛法.守護邦家.法師曰.龍爲畜報何.王曰.我厭世間榮華久矣.若　報爲畜.則雅合朕懷矣.王初卽位.置南山長倉.長五十步,廣十五步.貯米穀兵器.是爲右倉.天恩寺西北山上,是爲左倉.別本云.建福八年辛亥,築南山城.周二千八百五十步.則乃眞德王代始築.而至此乃重修爾.又始築富山城.三年乃畢.安北河邊築鐵城.又欲築京師城郭.旣今眞吏.時義相法師聞之.致書報云.王之政敎明.則雖草丘盡(　)地而爲城.民不敢踰.可以潔災進福.政敎苟不明.則雖有長城.災害未消.王於是正罷其役.麟德三年丙寅三月十日,有人家婢名吉伊.一乳生三子.總章三年庚午正月七,漢　部一山級干.[一作成山阿干婢].一乳生四子.一女三子.國給穀二百石以賞之.又伐高麗.以其國王孫還國.置之眞骨位.王一日召庶弟車得公曰.汝爲　宰.均理百官.平章四海.公曰.陛下若以小臣爲宰.則臣願潛行國內.示民間　役之勞逸,租賦之輕重,官吏之淸濁.然後就職.王聽之.公著緇衣,把琵琶,爲居士形.出京師.經由阿瑟羅州(今溟州.)牛首州(今春州)北原京(今忠州).至於武珍州(今海陽).巡行里　.州吏安吉見是異人.邀致其家.盡情供億.至夜安吉喚妻妾三人曰.今　侍宿客居士者.終身偕老.二妻曰.寧不　居.何以於人同宿.其一妻曰.公若許終身　居.則承命矣.從之.詰旦居士欲辭行時曰.僕京師人也.吾家在皇龍皇聖二寺之間.吾名端午也.(俗謂端午爲車衣.)主人若到京師.尋訪吾家幸矣.遂行到京師,居　宰.國之制,每以外州之吏一人,上守京中諸曹.注.今之其人也.安吉當次上守至京師.問兩寺之間端午居士之家.人莫知者.安吉久立道左.有一老翁經過.聞其言.良久佇思曰.二寺間一家,殆大內也.端午者乃車得令公也.潛行外郡時.殆汝有緣契乎.安吉陳其實.老人曰,汝去宮城之西歸正門.待宮女出入者告之.安吉從之.告武珍州安吉進於門矣.公聞而走出.携手入宮.喚出公之妃.與安吉共宴.具饌至五十味聞於上.以星浮山(一作星損乎山)下,爲武珍州上守繞(燒)木田.禁人樵採.人不敢近.內外欽　之.山下有田三十畝.下種三石.此田稔歲.武珍州亦稔.否則亦否云. 
  
  萬波息笛
  第三十一,神文大王.諱政明.金氏.開耀元年辛巳七月七日卽位.爲聖考文武大王,創感恩寺於東海邊.(寺中記云.文武王欲鎭倭兵.故始創此寺.木畢而崩.爲海龍.其子神文立.開耀二年畢.排金堂石切下,東向開一穴.乃龍之入寺旋繞之備.蓋遺詔之葬骨處.名大王岩.寺名感恩寺.後見龍現形處.名利見臺)明年壬午五月朔,(一本云,天授元年.誤矣.)海官波珍口食朴夙淸秦曰.東海中有小山.浮來向感恩寺.隨波往來.王異之.命日官金春質(一作春日)占之.曰,聖考今爲海龍.鎭護三韓.抑又金公庾信乃三十三天之一子.今降爲大臣.二聖同德.欲出守成之寶.若陛下行幸海邊.必得無價大寶.王喜.以其月七日,駕幸利見臺.望其山.遺使審之.山勢如龜頭.上有一竿竹.晝爲二,夜合一.(一云,山亦晝夜開合如竹.)使來奏之.王御感恩寺宿.明日午時,竹合爲一.天地震動.風雨日每暗七日.至其月十六日風霽波平.王泛海入其山.有龍奉黑玉帶來獻.迎接共坐.問曰.此山與竹,或判或答如何.龍曰比如一手拍之無聲.二手拍則有聲.此竹之爲物,合之然後有聲.聖王以聲理天下之瑞也.王取此竹.作笛吹之.天下和平.今王考爲海中大龍.庾信復爲天神.二聖同心.出此無價大寶.令我獻之.王驚憙.以五色錦彩金玉酉州賽之.勅使石斤竹出海時.山與龍忽隱不現.王宿感恩寺.十七日,到祗林寺西溪邊.留駕晝饍.太子理恭(卽孝昭大王.)守闕.聞此事.走馬來賀.徐察秦曰.此玉帶諸　皆眞龍也.王曰.汝何知之.太子曰.摘一　沈水示之.乃摘左邊弟二　沈溪.卽成龍上天.其地成淵.因號龍淵.駕還.以其竹作笛.藏於月城天尊庫.吹此笛,則兵退病愈.旱雨雨晴.風定波平.號萬派息笛.稱爲國寶.至孝昭大王代,天授四年癸巳,因失(夫)禮郞生還之異,更封號曰萬萬波波息笛.詳見彼傳.
孝昭王代 竹旨朗(亦作竹曼.亦名智官.)
第三十二,孝昭王代,竹曼郞之徒,有得鳥(一云谷.)級千.隸名於風流黃券.追日仕進.隔旬日不見.郞喚其母,問爾子何在,母曰,幢典牟梁益宣阿干,以我子差富山城倉直,馳去,竹急未暇告辭於郞.郞曰.汝子若私事適彼.則不須尋訪.今以公事進去.須歸享矣.乃以舌餠一合,酒一缸,卒(率)左人(鄕云皆叱知言奴僕也.)而行.郞徒百三十七人,亦具儀侍從.到富山城.問　人.得烏失奚在.人曰.今在益宣田.隨例赴役.郞歸田,以所將酒餠饗之.請暇於益宣.將欲偕還.益宣固禁不許.時有使吏侃珍,管收推火郡 能節租三十右.輸送城中.美郞之重士風味.鄙宣暗塞不通.乃以所領三十石,贈益宣助請.猶不許.又以珍節舍知騎馬鞍具胎之.乃許.朝廷花主聞之.遺使取益宣,將洗浴其垢醜.宣逃隱.掠其長子而去.時仲冬極寒之日.浴洗於城內池中.仍合凍死.大王聞之.勅牟梁里人從官者,竝合黜遺.更不接公署.不著黑衣.若爲僧者.不合入鐘跛寺中.勅史上侃珍子孫,爲枰定戶孫.木票異之.時완測法師是海東高德.以牟梁里人故,不授僧職.初述宗公爲朔州都督使.將歸理所.時三韓兵亂.以騎兵三千獲送之.行至竹旨嶺.有一居士,平理其嶺路.公見之歎美.居士亦善公之威勢赫甚.相感於心.公赴州理.隔一朔夢見居士入于房中.室家同夢.驚怪尤甚.翌日使人問其居士安否.人曰.居士死有日矣.使來還告.其死與夢同日矣.公曰.殆居士言延於吾家爾.更發卒修葬於嶺上北峯.造石弓爾革力一軀,安於塚前.妻氏自夢之日有娠.旣言延,因名竹旨.壯而出仕.與庾信公爲副帥.統三韓.眞德,太宗文武,神文,四代爲　宰.安定厥邦.初,得烏谷,慕郎而作歌曰.
去隱皆理米 毛冬居叱沙哭屋尸以憂音 阿冬音乃叱好支貝易烏隱 兒史年數就音墮支行齊 目煙廻於尸七史伊衣 逢烏支惡知作乎下是 郞也慕理尸心未 行乎尸道尸 蓬次叱巷中宿尸夜音有叱下是 
  聖德王
第三十三,聖德王.神龍二年丙午,歲禾不登.人民飢甚.丁未正月初一日至七月三十日,救民給租.一口一日三升爲武.終事而計三十萬五百碩也.王爲太宗大王甁奉德寺.說仁王道場七日.大赦.始有侍中職(一本系孝成王)
水路夫人
聖德王代,純貞公赴江陵太守.(今溟州)行次海汀畵饍.傍有石山章.如屛臨海.高千丈.上有　　花盛開.公之夫人水路見之.謂左右曰.折花獻者其誰.從者曰.非人跡所到.皆辭不能.傍有老翁牽牛宇牛而過者.聞夫人言折其花.亦作歌詞獻之.其翁不知何許人也.便行二日程.又有臨海亭.畵饍次海龍忽攬夫人入海.公顚倒　地.計無所出.又有一老人,告曰.故人有言.衆口金樂金.今海中傍生.何不畏衆口乎.宣進界內民.作歌唱之.以杖打岸.則可見夫人矣.公從之.龍奉夫人出海獻之.公問夫人海中事.曰,七寶宮殿.所饌甘滑香潔.非人間煙火.此夫人衣襲異香.非世所聞.水路姿容絶代.每經過深山大澤.屢被神物凉攬.衆人唱海歌詞曰.龜乎龜乎出水路.掠人婦女罪何極.汝若　逆不出獻.入網捕掠燔之喫.老人獻花歌曰.紫布岩乎?希執音乎手母牛放敎遺 吾　不喩　伊賜等 花　折叱可獻乎理音如 

  孝成王
開元十年壬戊十月,始築關門於毛火郡.今毛火村.屬慶州東南境.乃防日本塞垣也.周廻六千七百九十二步五尺.役徒三萬九千二百六十二人.掌員元眞角干.開元二十一年癸酉,唐人欲征北狄.請兵新羅.客使六百四人來還國.

  景德王  忠談師  表訓大德
德經等.大王備禮受之.王御國二十四年.五岳三山神等,詩或現侍於殿庭.三月三日,王御歸正門樓上.謂左右曰.誰能途中得一員榮服僧來.於是滴有一大德,威儀鮮潔.　　而行.左右望而引見之.王曰.非吾所謂榮僧也.退之.便有一僧,被衲衣,負櫻筒.(一作荷　)從南而來.王喜見之.邀致樓上.視其筒中.盛茶具已.曰.汝爲誰耶.僧曰忠談.曰何所歸來.僧曰.僧每重三重九之日,烹茶饗南山三花嶺彌勒世尊.今玆旣獻而還矣.王曰.寡人亦一　茶有分乎.僧乃煎茶獻之.茶之氣味異常.　中異香郁烈.王曰.朕嘗聞師讚耆婆郞詞腦歌,其意甚高.是其果乎.對日然.王曰.然則爲朕作理安民歌.僧應時奉勅歌呈之.王佳之.封王師焉.僧再拜固辭不受.安民歌曰.君隱父也.臣隱愛賜尸母史也 民焉狂尸 恨阿孩古爲賜尸知民是愛尸知古如 窟理叱大　生以支所音物生此　口食惡支治良羅 此地　捨遺只於冬是去於丁 爲尸知國惡支持以 支知古如後句 君如臣多支民隱如 爲內尸等焉國惡太平恨音叱如

讚耆婆郞歌曰
咽嗚爾處米 露曉邪隱月羅理 白雲音逐干浮去隱安　下 沙是八陵隱汀理也中 耆郞矣?史是史수邪. 逸鳥川理叱石責惡希 郞也持以　如賜鳥隱 心未際叱　逐內良齊 阿耶 栢史叱枝次高　好 雪是毛冬乃乎尸花判也.
王玉莖長八寸.無子,廢之.封沙梁夫人.後妃滿月夫人.謚景垂太后.依忠角干之女也.王一日詔表訓大德曰.朕無示右不濩其嗣.願大德請於上帝而有之.訓上告於天帝.還來奏云.帝有言.求女卽可.男卽不宜.王曰.願轉女成男.訓再上天請之.帝曰.可則可矣.然爲男則國殆矣.訓欲下時.帝又召曰.天與人不可亂.今師往來如隣里.漏洩天機.今後宜更不通.訓來以天語諭之.王曰.國雖殆.得男而爲嗣足矣.於是滿月王后生太子.王喜甚.至八歲王崩.太子卽位.是爲惠恭大王.幼沖故.太后臨朝.政條不理.盜賊蜂起.不遑備禦.訓師之說驗矣.小帝旣女爲男,故自期　至於登位,常爲婦女之戱.好佩錦囊.與道流爲戱.故國有大亂.(終) 修爲宣德與金良(敬信)相所弑.自表訓後.聖人不生於新羅云.

惠恭王
大曆之初,康州官署大堂之東.地漸陷成池.(一本大寺東小池.)從十三尺,橫七尺.忽有鯉魚五六.相繼而漸大.淵亦隨大.至二十丁未.又天狗墜於東樓南.頭如瓮.尾三尺許.色如烈火.天地亦振.又是年,今浦縣稻田五頃中皆米顆成穗.是年七月,北宮庭中先有二星墜地.又一星墜.三星皆沒入地.先時宮北厠　中二莖蓮生.又奉聖寺田中生蓮.虎入禁城中.追覓시之.角干大恭家梨木上雀集無數.據安國兵法下券云.天下兵大亂.於是大赦修省.七月三日,大恭角干賊起.王都及五道州郡　九十六角干相戰大亂.大恭角干家亡.輸其家資寶帛于王宮.新城張倉火燒.逆黨之寶穀在沙梁牟梁登里中者,亦輸入王宮.亂彌三朔乃息.被賞者頗多.誅死者無算也.表訓之言國殆,是也.

元聖大王
伊　金周元,初爲上宰.王爲角干,居二宰.夢脫巾業頭,著素笠,把十二絃琴.入於天官寺井中.覺而使人占之.曰脫巾業頭者,失職之兆.把琴者,著枷之兆.入井,入獄之兆.王聞之甚患.杜門不出.于時阿　餘三「或本餘山」來通謁.王辭以疾不出.再通曰.願得一見.王言若之.阿　曰.公所忌何事.王具說占夢之由.阿　興拜曰.此乃吉祥之夢.公若登大位而不遺我.則爲公解之.王乃　禁佐佑,而請解之.曰脫巾業頭者,入無居上也.著素笠者,冕旒之兆也.把十二絃琴者,十二孫傳世之兆也.入天官井,入宮禁之瑞也.王曰.上有周元.何居上位.阿　曰.請密祀北川神可矣.從之.未幾,宣德王崩.國入欲奉周元爲王.將迎入宮.家在川北.忽川漲不得渡.王先入宮卽位.上宰之徒衆皆來附之.拜賀新登之主.是爲元聖大王.諱敬信.金(氏)武.盖厚夢之應也.周元退居溟州.王旣登極.時餘山已卒矣.召其子孫賜爵.王之孫有五人.惠忠太子,憲平太子.禮英　干,大龍夫人,小龍夫人等也.大王誠知窮達之變.故有身空詞腦歌(歌亡未詳)王之考大角干孝讓,傳祖宗萬坡息笛.乃傳於王.王得之.故厚荷天恩.其德遠煇.貞元二年丙寅十月十一日,日本王文慶.(按日本帝紀.第五十五主文德王疑是也.餘無文慶.或本云是王太子.)擧兵欲伐新羅.聞新羅有萬坡息笛,退兵.以金五十兩,遺使請其笛.王謂使曰.朕聞上世眞平王代有之耳.今不知所在.明年七月七日,更遺使,以金一千兩請之曰.寡人願得見神物而還之矣.王亦辭以前對.以銀三千兩賜其使.還金而不受.八月,使還.藏基笛於內黃殿.王卽位十一年乙亥,唐使來京.留一朔而還.後一日,有二女,進內庭秦曰.妾等乃東池靑池(靑池卽東皇寺之泉也.寺記云.泉乃東海龍往來聽法之地.寺乃眞平王所造.五百聖衆 五層塔.　納田民焉).二龍之妻也.唐使將河西國二人而來呪我夫二龍乃芬皇寺井等三龍,變爲小魚.筒貯而歸.願陛下勅二人,留我夫等護國龍也.王追至河陽館.親賜享宴.勅河西人曰.爾輩何得取我三龍至此.若不以實告.必加極刑.於是出三漁獻之.使放於三處.各湧水丈餘.喜躍而逝.唐人服王之明聖.王一日請皇龍寺[注.或本元.華嚴寺又金剛寺香(者).蓋以寺明經名,光混之也]釋智海入內.稱(講)華嚴經五旬.四彌妙正每洗鉢於金光井(因大賢法師得名)邊.有一　浮沈井中.沙彌每以殘食.　而爲戱.席將罷.沙彌謂　日.吾德汝日久.何以報之.隔數日.　吐一小珠.如欲贈遺.沙彌得其珠繫於帶端.自後大王見沙彌愛重.邀致內殿.不離左右.時有一　干,奉使於唐.亦愛沙彌.請與俱行.王許之.同入於唐.唐帝亦見沙彌而寵愛.承相左右莫不尊信.有一相士泰曰.審此沙彌.無一吉相,得人信敬.必有所持異物.使人檢看.得帶端小珠.帝曰.朕有如意珠四枚.前年失一　.今見此珠.乃吾所失也.帝問沙彌.沙彌具陣基事.帝內(曰)失珠之日與沙彌得珠,同日.帝留基珠而遣之.後人無愛信此沙彌者.王之陵在吐含岳西洞鵠寺.(今崇福寺)有崔致遠撰碑.又　報恩寺,又望德樓.追封祖訓入　干爲興平大王.會祖義官　干爲神英大王.高祖法宣大阿干爲玄聖大王.玄聖大王(衍文).玄聖之老卽摩叱次　干.

早雪
第四十,哀땡王.末年戊子八月十五日,有雪.
第四十一,憲德王.元和十三年戊戌三月十四日,大雪.(一本作丙寅.誤矣.元和盡十五.無丙黃).
第四十六,文聖王.已未五月十九日,大雪.八月一日,天地晦暗.

興德王 鸚鵡
第四十二,興德大王.寶曆二年丙午卽位.未幾有人奉使於唐.將鸚鵡一雙而至.不久雌死.而孤雄哀鳴不已.王使人掛鏡於前.鳥見鏡中影.擬其得偶.乃啄其鏡而知其影.乃哀鳴而死.王作歌云.未詳.

神式大王 閻長 弓巴
第四十五,神式大王潛邸時.謂俠士弓巴曰.我有不同天之讐.汝能爲我除之.獲居大位.則聚爾女爲妃.弓巴許之.協心同力.擧兵犯京師.能成其事.旣簒位.欲以巴之女爲妃.群極諫曰.巴側儆.上以其女爲妃則不可.王從之.時巴在淸海鎭爲軍戌.怨王之違言.欲謀亂.時將軍閻長聞之奏曰.巴將爲不忠.小臣請除之.王喜許之.閻長承旨歸淸海鎭.見諶者通曰.僕有小怨於國君.欲投明公以全身命.巴聞之大怒曰.爾輩諫於王而廢我女.胡顧見我乎.長復通曰.是百官之所諫.我不預謨.明公無嫌也.巴聞之引入廳事.謂曰.卿以何事來此.長曰.有　於王.欲投募下,而免害爾.巴曰幸矣.置酒歡甚.長取巴之長劍斬之.麾下軍士,驚　皆伏地.長引至京師.復命曰.已斬弓巴矣.上喜賞之.賜爵阿干.

四十八,景文大王
王諱膺廉.年十八爲國仙.至於弱冠.憲安大王召郞.宴於殿中.問曰.郞爲國仙,優遊四方.見何異事.郞曰.臣見有美行者三.王曰.請聞其說.郞曰.有人爲人上者,而　謙坐於人下.其一也.有人豪富,而衣儉易.其二也.有人本貴勢,而不用其威者.三也.王聞其言而知其賢.不覺墮淚而謂曰.朕有二女.請以奉巾櫛.郞避席而拜之.稽首而退.告於父母.父母驚喜.會其子弟,議曰.王之上公主貌甚寒寢.第二公主甚美.娶之幸矣.郞之徒上首範敎師者聞之.至於家,問郞曰.大王欲以公主妻公,信乎.郞曰然.曰奚娶.郞曰.二親命我宜弟.師曰.郞若娶弟.則予必死於郞之面前.娶其兄.則必有三美.誠之哉.郞曰聞命矣.旣而王擇辰.而使於郞曰.二女惟公所命.使歸以郞意秦曰.奉長公主爾.旣而過三朔.王疾革.召群臣曰.朕無男孫.　　之事,於長女之夫膺廉繼之.翌日王崩.郞奉遺言召卽位.於是範敎師言旨於王曰.吾所陳三美者,今皆著矣.娶長故,今登位,一也.昔之金欠艶弟主,今易可取,二也.娶兄,故王與夫人喜甚三,也.王德其言.爵爲大德.賜金一百三十兩.王崩.謚曰景文.王之寢殿.每日暮無數衆馳俱集.宮人驚怖.將驅遺之.王曰.寡人若無蛇不得安寢.宜無禁.每寢吐舌滿胸鋪之.乃登位.王耳忽長如馬戱耳.王后及宮人皆未知.唯　頭匠一人知之.然生平不向人說.其人將死.入道林寺竹林中,無人處向竹唱云.吾君耳如馬盧耳.其後風吹.則竹聲云,吾君耳如馬盧耳.王惡之.乃伐竹而植山茱萸.風吹則但聲云.吾君耳長.(道林寺舊在入都林邊).國仙邀元郞,譽日斤郞,桂元,叔宗郞等,遊覽金蘭.暗有爲君主理邦國之意.乃作歌三首.使心弼舍知.授針卷.送大炬和尙處.令作三歌.初名玄琴抱曲.第二大道曲.第三問群曲,入秦於王.王大喜稱賞.歌未詳.

   處容郞 望海寺
第四十九,憲康大王之代,自京師至於海內.比屋連墻,無一草屋.笙歌不絶道路.風雨調於四時.於是大王遊開云浦.(在鶴城西南.今蔚州).王將還駕.畵曷穴於汀邊.忽雲霧冥日壹.迷失道路.怪問左右.日官秦云.此東海龍所變也.宜行勝事以解之.於是束力有司,爲龍　佛寺近境.施令已出.雲開霧散.因名開雲浦.東海龍喜.乃率七子現於駕前.讚德獻舞秦樂.基一子隨駕入京.輔佐王政.名曰處容.王以美女妻之.欲留其意.又賜級干職.其妻甚美.疫神欽慕之.變爲人.夜至基家.竊與之宿.處容自外至其家.見寢有二人.乃唱歌作舞而退.歌曰.東京明期月良夜入 伊游行如可入良沙寢矣見昆脚鳥伊四是良羅 二　隱吾下於叱古 二　隱誰支下焉古本矣 吾下是如馬於隱奪叱良乙何如爲理古.時神現形,　於前曰.吾羨公之妻.今犯之矣.公不見怒.感而美之.誓今已後.見畵公之形容.不入其門矣.因此,國人門巾占處容之形.以僻邪進慶.王旣還.乃卜靈鷲山東麓勝地,置寺.曰望海寺.亦名新房寺.乃爲龍而置也.又幸鮑石亭.南山神現舞於御前.左右不見.王獨見之.有人現舞於前.王自作舞.以像示之.神之名或曰祥審.故至今國人傳此舞.曰御舞祥審.或曰御舞山神.或云.旣神出舞.審象其貌.命工摹刻.以示後代.故云象審.或云霜髥舞.此乃以其形稱之.又幸於金剛嶺時.北岳神呈舞.名玉刀鈐.又同禮殿宴時,地神出舞.名地伯級干.語法集云.于時山神獻舞.唱歌云.智理多都波.都波等者,盖言以智理國者.知而多逃,都邑將破云謂也.乃地神山神知國將亡.故作舞以警之.國人不悟.謂爲現瑞.耽樂滋甚.故國終亡.

     眞聖女大王  居　知
第五十一,眞聖女王.臨朝有年.乳母鳧好夫人,與其夫魏弘　干等三四寵臣,擅權撓政.盜賊蜂起.國人患之.乃作　羅尼隱語,書投路上.王與權臣等得之.謂曰此非王居仁,誰作此文.乃囚居仁於獄.居仁作詩言斥于天.天乃震其獄囚以免之.詩曰.燕丹泣血虹穿日.鄒衍含悲夏落霜.今我失途還似舊.皇天何事不垂祥.　羅尼曰.南無亡國.刹尼那帝.判尼判尼蘇判尼于于三阿干.鳧伊裟婆言可.說者云.刹尼那帝者,言女主也.判尼判尼蘇判尼者,言二蘇判也.蘇判爵名.于于三阿十也.鳧伊者,言鳧好也.此王代阿　良貝,王之季子也.奉使於唐.聞百濟海賊梗於津鳧.選弓四五十人隨之.舟工次鵠島.(鄕云骨大島).風濤大作.信宿俠旬.公患之.使人卜之.曰島有神池.祭之可矣.於是具尊於池上.池水湧高丈餘.夜夢有老人.謂公曰.善射一人,留此島中.可得便風.公覺而以事諮於左右曰.留誰可矣.衆人曰.宜以木簡五十片書我輩名.沈水而　之.公從之.軍士有居　知者.名沈水中.乃留其人.便風忽起.舟工進無滯.居　愁立島山興.忽有老人,從池而出.謂曰.我是西海若.每一沙彌,日出之時,從天而降.言甬　羅尼.三繞此池.我之夫婦子孫皆浮水上.沙彌取吾子孫肝腸.食之盡矣.唯存吾夫婦與一女爾.來朝又必來.請君射之.居　曰.弓矢之事吾所長也.聞命矣.老人謝之而沒.居　隱伏而待.明日扶桑旣暾.沙彌果來.言甬呪如前.欲取老龍肝.時居　射之,中沙彌,卽變老狐.墜地而斃.於是老人出而謝曰.受公之賜.全我性命.請以女子妻之.居　曰.見賜不遺.固所願也.老人以其女,變作一枝花.納之懷中.仍命二龍,捧居　　及使舟工.仍護其舟工,入於唐境.唐人見新羅舟工有二龍負之.具事上聞.帝曰.新羅之使.必非常人.賜宴坐於群臣之上.厚以金帛遺之.旣還國.居　出花枝變女同居焉.

     孝恭王
第二十二,孝恭王.光化十五年壬申(實朱梁乾化二年也).奉聖寺外門,東西二十一間,鵲巢.又神德王卽位四年乙亥(古本云天示右十二年.當作貞明元年).靈廟寺內行廊,鵲巢三十四,烏巢四十.又三月,再降霜.六月,斬浦水與海水波相鬪三日.

     景明王
第五十四,景明王代,貞明五年戌寅,四天王寺壁畵狗鳴.說經三日攘之.大半日又鳴.七年庚辰二月,皇龍寺塔影,倒立於今毛舍知家庭中,一朔.又十月,四天王寺五方神弓弦皆絶.壁畵狗出走庭中.還入壁中.

     景哀王
第五十五,景哀王卽位.同光二年甲辰(申)二月十九日,皇龍寺說百座說經.兼飯禪僧三百.大王親行香致供.此百座通說禪敎之始.

     金傳大王
第五十六,金傅大王.謚敬順.天成二年丁亥九月,百濟甄萱,侵羅至高鬱府.敬哀王請救於我.太祖命將以勁兵一萬往救之.救兵未至.萱以冬十一月掩入王京.王與妃嬪宗戚,遊鮑石亭,宴娛.不覺兵至.倉卒不知所爲.王與妃奔入後宮.宗戚及公卿大夫士女,四散奔走.爲賊所虜.無貴賤匍匐乞爲奴婢.萱縱兵　兵掠公私財物.入處王宮.乃命左右索王.王與妃妾數人匿在後宮.拘致軍中.逼令王自進(盡).而强淫王妃.縱其下亂其嬪妾.乃立王之族弟傳爲王.王爲萱所擧卽位.前王戶殯於西堂.與群下慟哭.太祖遺使弔祭.明年戊子春三月,太祖率五十餘騎,巡到京幾.王與百官郊迎.入(宮)相對.曲盡情禮.置宴臨海殿.酒　,王言曰.吾以不天,浸致禍亂.甄萱恣行不義.喪我國家.何(痛)如之.因泫然涕泣.左右莫不嗚咽.太祖亦流涕.因留數句,乃廻駕.麾下肅靑爭.不犯秋毫.都人土女相慶曰.昔甄氏之來也,如逢豺虎.今王公之至,如見父母.八月,太祖遺使,遺王錦衫革安馬.幷賜群僚將士有差.淸泰二年乙未十月,以四方(土)地盡爲他有.國弱勢孤.不巳(能)自安.乃與群下謨,擧土降太祖.君臣可否.紛然不己.王太子曰.國之存亡必有天命.當與忠臣義士,收合(民)心.力盡而後巳.豈可以一千年之社稷.輕以與人.王曰.孤危若此.勢不能全.旣不能强.又不能弱.至使無辜之民.肝腦塗地.吾所不能忍也.乃使侍郞金封休齎書,請降於太祖.太子哭泣辭王.徑往皆骨山.痲衣草食.以從其身.季子祝髮隸華嚴,爲浮圖.名梵空.後王法水海印寺云.太祖受書.送太相.王鐵仰之.王率百僚,歸我太祖.香車寶馬.連亘三十餘里.道路塡咽.觀者如堵.太祖出郊迎勞.賜宮東一區.(今正承院).以長女樂浪公主,妻之.以王謝自國居他國故.以鸞喩之.改號神鸞公主.謚孝穆.封爲正(政)承.位在太子之上.給祿一千石.侍從員將,皆錄用之.改新羅爲慶州.以爲公之食邑.初王納土來降.太祖喜甚.待之厚禮.使告曰.今王以國與寡人.其爲賜大矣.願結婚於宗室.以永甥舅之好.王答曰.我伯父億廉(王之考,孝宗角干,追封神興大王之弟也).有女子,德容雙美.非是無以備內政.太祖娶之.是爲神成王后金氏.(本朝登仕郞金寬毅所撰王大宗錄云.神成王后李氏.本慶州大尉李正言爲俠州守時.太祖王幸此州.納爲妃.故或云俠州君.願堂玄化寺.三月二十五日立忌葬貞陵.生一子.安宗也.此外二十五妃主中不載金氏之事,未詳.然而史臣之論.亦以安宗爲新羅外孫.當以史傳爲是)太祖之孫慶宗　.聘政承公之女爲妃.是爲憲承皇后.仍封政承爲尙夫.太平興國三年戊寅崩.謚曰敬順.冊尙夫誥曰.束力,姬周啓聖之初,先封呂主(望).劉漢興王之始,首開簫何.自(此)大定　區.廣開基業.立龍圖三十代.　麟趾四百年.日月重明.乾坤交泰.雖自無爲之主.亦開致理之臣.觀光順化衛國功臣上柱國樂浪王政承食邑八千戶金傅.世(處)鷄林.官分王爵.英烈振凌雲之汽.文章騰擲地之才.富有春秋.貴居茅士.六韜三略.恂入胸襟.七縱五申.撮歸指掌.我太祖(始修睦　)之好,早認餘風.尋時頒馬付馬之姻,內酬大節.家國旣歸於一統.君臣宛合於三韓.顯播令名.光崇懿範.可加號尙父都省令.仍賜推忠愼義崇德守節功臣號.勳封如故.食邑通前爲一萬戶.有司擇日備禮冊命.主者施行.開寶八年十月日.大匡內議令兼摠翰林臣　宣奉行.奉勅如右.牒到奉行.開寶八年十月日.侍中署,侍中署,內奉令署,軍部令署,軍部令無署,兵部令無署,兵部令署,廣坪(評)侍郞署,廣坪(評)侍郞無署,內奉侍郞無署,內奉侍郞署,軍部卿無署,軍部卿署,兵部卿無署,兵部卿署,告推忠愼義崇德守節功臣尙父都省令,上柱國樂浪都王,食邑一萬戶,金傅奉勅如右,符到奉行.主事無名,郞中無名,書令史無名,孔目無名.開寶八月十日下.史論曰.新羅朴氏,昔氏,皆自卵生.金氏從天入金櫃而降.或云乘金車.此尤言危怪不可信.然世俗相傳爲實事.令但厚(原)厥初.在上者.其爲已也儉.其爲人也寬.其設官也略.其行事也簡.以至言成事中國.梯航朝聘之使,相續不絶.常遣子弟,造朝(而)宿衛.入學而誦習.于以襲聖賢之風化.革鴻荒之俗.爲禮義之邦.又憑王師之威靈.平百濟高句麗.取其地(爲)郡縣.可謂盛矣.然而奉浮屠之法.不知其弊.至使閭里比其塔廟,齊民逃於緇褐.兵農浸小.而國家日衰.幾何其不亂且亡也哉.於是時.景哀王加之以荒樂.與宮人左右出遊鮑石亭.置酒燕衛.不知甄萱之至.與門外韓擒虎,樓頭張麗華.無以異矣.若敬順之歸命太祖.雖非獲已.亦可佳矣.向若力戰守死.以抗王師.至於力屈勢窮.則必覆其家族.害及于無辜之民.而乃不待告命.封府庫,籍郡難(縣),以歸之.其有功於朝廷,有德於生民,甚大.昔錢氏以吳越入宋.蘇子膽謂之忠臣.令新羅功德,過於彼遠矣.我太祖妃嬪衆多.其子孫亦繁衍.而顯宗自新羅外孫卽寶位.此後繼統者.皆其子孫.豈非陰德也歟.新羅旣納土國除.阿于神會.罷外署還.見都城離潰.有黍離離嘆.乃作歌.歌亡未詳.

南扶餘 前百濟 北扶餘 已見
扶餘郡者.前百濟王都也.或稱所夫里郡.按三國史記.百濟聖王二十六年戊午春,移都於泗　.國號南扶餘.<注曰,其他名所夫里.泗　,今之古省津也.所夫里者,扶餘之別號也.己上注>又按量田帳籍曰,所夫里郡田丁,柱貝占.今言扶餘郡者,復上古之名也.百濟王姓扶氏.故稱之.或稱餘州者.郡西資福寺高座之上,有繡帳焉.其繡文曰.統和十五年丁酉五月日餘州功德大寺繡帳.又昔者,河南置林州刺史.其時圖籍之內.有餘州二字.林州,今佳林郡也.餘州,今之扶餘郡也.百濟地理志曰.後漢書曰.三韓凡七十八國.百濟是其一國焉.北史云.百濟東極新羅.西南限大海.北際漢江.其郡曰居拔城.又云固麻城.其外更有五方城.通典云.百濟南接新羅.北距高麗.夫限大海.舊唐書云.百濟,扶餘之別種.東北新羅.西渡海(至)越州.南渡海至倭.北高麗.其王所居,有東西兩城.新唐書云.百濟西界越州.南倭.皆踰海.北高麗.史本記云.百濟始祖溫祚,其父雛牟蒙.或云朱蒙.自北扶餘逃難.至卒本扶餘.州之王無子.只有三女.見朱蒙知非常人.以第二女妻之.未幾.扶餘州王薨.朱蒙嗣位.生二子.長曰沸流.次曰溫祚.恐後太子所不容.遂與烏干,馬黎等(十)臣南行.百姓從之者多.遂至漢山.登負兒岳.望可居之地.沸流欲居於海濱.十臣諫曰.惟此河南之地.北帶漢水.東據高岳.南望沃澤.西阻大海.其天險地利.難得之勢.作都於斯.不亦宜乎.沸流不聽.分其民,歸彌雛忽居之.溫祚都河南慰禮城.以十臣爲輔翼.國號十濟.是漢成帝鴻佳三年也.沸流以彌雛忽土濕水鹹.不得安居.歸見慰禮都邑鼎定,人民安泰.遂慙悔而死.其臣民皆歸於慰禮城.後以來時百姓樂悅.改號百濟.其世系與高句麗同出扶餘.故以解爲氏.後至聖王.移都於泗　.今扶餘郡.(彌雛忽,仁州.慰禮,今稷山).按古典記云.東明王第三子溫祖.以前漢鴻佳(嘉)三年癸酉.自卒本扶餘,至慰禮城.立都稱王.十四年丙辰,移都漢山(今廣州).歷三百八十九年.至十三世近肖古王,咸安元年.取高句麗南平壤,移都北漢城.(今楊州).歷一百五年.至二十二世文周王卽位.元徽三年乙卯.移都能川(今公州).歷六十三年.至二十六世聖王.移都所夫里.國號南扶餘.至三十一世義慈王.歷一百二十年.至唐顯慶五年.是義慈王在位二十年.新羅金庾信與蘇定方討平之.百濟國舊有五部.分統三十七郡,二百濟城,七十六萬戶.唐以(其)地.分置熊津,馬韓,東明,金漣,德安等五都督府.仍(以)其酋長爲都督府刺史.未幾.新邏盡幷其地.置熊,全,武三州及諸郡縣又虎　寺有政事　.國家將議宰相.卽書當選煮名,或三四.函封置　上.須臾取看名,上有印跡者爲相.故名之.又泗　河邊有一　.蘇定方嘗坐此上.표釣魚龍而出.故　上有龍　之跡.因名龍　.又郡中有三山.曰日山,吳山,浮山.國家全盛之時,各有神人居其上.飛相往來.朝夕不絶.又泗　崖又有一石.可坐十餘人.百濟王欲幸王興寺禮佛.先於此石望拜佛.其石自煖.因名ㄸ石.又泗　河兩崖如晝屛.百濟王每遊冥歌舞.故至今稱爲大王浦.又始祖溫祚乃東明第三子.體洪大.性孝友.善騎射.又多婁王.寬厚有威望.又沙沸王.(一作沙伊王).仇首崩,嗣位.而幼少不能政.卽廢而立古爾王.或云,至樂初二年己未,乃崩.古爾方立.

武王(古本作武康.非也.百濟無武康)
第三十,武王名璋.母寡居.築室於京師南池邊.池龍交通而生.小名薯童.器量難測.常掘薯　.賣爲活業.國人因以爲名.聞新羅眞平王第三公主善花(一作善化).美艶無雙.剃髮來京師.以薯　餉閭里　童.　童親附之.乃作謠.誘群童而唱之云.善化公主主隱他密只嫁良置古薯童房乙夜矣卯乙抱遣去如.東謠滿京.達於宮禁.百官極諫.竄流公主於遠方.將行.王后以純金一斗贈行.公主將至竄所.薯童出拜途中.將欲侍衛而行.公主雖不識其從來.偶爾信悅.因此隨行.潛通焉.然後知薯童名.乃信童謠之驗.同至百濟.出母后所贈金.將謀計活.薯童大笑曰.此何物也.主曰.此是黃金.可致百年之富.薯童曰.吾自小掘薯之地.委積如泥土.主聞大驚曰.此是天下至寶.君今知金之所在.則此寶輸送父母宮殿何如.薯童曰可.於是聚金.積如丘陵.詣龍華山師子寺知命法師所.問輸金之計.師曰.吾以神力可輸.將金來矣.主作書,幷金置於師子前.師以神力.一夜輸置新羅宮中.眞平王異其神變.尊敬尤甚.常馳書問安否.薯童由此得人心,卽王位.一日.王與夫人.欲幸師子寺.至龍華山下大池邊.爾勒三尊出現池中.留駕致敬.夫人謂王曰.須創大伽籃於此地.固所願也.王許之.詣知命所.問塡池事.以神力一夜頹山塡池爲平地.乃法像彌勒三,會殿塔廊　各三所創之.額日彌勒寺.(國事云王興寺).眞平王遣百工助之.至今存其寺(三國史云是法王之子.而此傳之獨女之子.未詳).

後百濟  甄萱
三國史本傳云.甄萱尙州加恩縣人也.咸通八年丁亥生.本姓李.後以甄爲氏.夫阿慈　.以農自活.光啓中據沙弗城(今尙州).自稱將軍.有四子.皆知名於世.萱號傑出.多智略.李碑(　)家記云.眞興大王妃思刀,謚曰白　夫人.第三子仇輪公之子,波珍干善品之子角干酌珍.妻王咬巴里生角干元善.是爲阿慈　也.慈之第[一]妻上院夫人.第二妻南院夫人.生五子一女.其長子是尙父萱.二子將軍能哀.三子將軍龍盖.四子寶盖.五子將軍小盖.一女大主刀金.又古記云.昔一富人居光州北村.有一女子.姿容端正.謂父曰.每有一紫衣男到寢交婚.父謂曰.汝以長絲貫針刺其衣.從之.至明尋絲於北墻下.針刺於大　蚓之腰.因姙生一男.年十五.自稱甄萱.至景福元年壬子稱王.立都於完山郡.理四十三年.以淸秦元年甲午.萱之三子簒逆.萱投太祖.子金剛卽位.天福元年丙申,與高麗兵會戰於一善郡.百濟敗績,國亡云.初萱生孺褓時.父耕于野.母餉之.以兒置于林下.虎來乳之.鄕黨聞者異焉.及壯體貌雄奇.志氣倜　不凡.從軍入王京.赴四南海防戊.枕戈待敵.其氣恒爲士卒先.以勞爲裨將.唐昭宗景福元年,是新羅眞聖王在位六年.嬖堅在側.竊弄國權.綱紀紊弛.加之以飢饉.百姓流移.群盜蜂起.於是萱竊有叛心.嘯聚徒侶.行擊京西南州縣.所至響鷹.旬月之間,衆至五千.遂襲武珍州自王.猶不敢公然稱王.自署爲新羅西面都統行全州刺史兼御史中承上柱國漢南國開國公.龍化元年己酉也.一元景福元年壬子.是時北原賊良吉雄强.弓裔自投爲麾下.萱聞之.遙授良吉職爲裨將.萱西巡至完山州.州民迎勞.喜得人心.謂左右曰.百濟開國六百餘年.唐高宗以新羅之請.遣將軍蘇定方.以舡兵十三萬越海.新羅金庾信卷土歷黃山.與唐兵合攻百濟,滅之.予今敢不立都,以雪宿憤乎.遂自稱後百濟王.設官分職.是唐光化三年.新羅孝恭王四年也.貞明四年戊寅.鐵原京衆心忽變.推戴我太祖卽位.萱聞之遣使稱賀.遂獻孔雀扇,地理山竹箭等.萱與我太祖,陽和陰剋.獻　馬於太祖.三年冬十月,萱率三千騎,至曹物城(今未詳).太祖亦以精兵來,與之角.萱兵銳.未決勝負.太祖欲權和,以老其師.移書乞和.以堂弟王信爲質.萱亦以外甥眞虎交質.十二月,攻取居西(今未詳).等二十餘城.遺使入後唐稱藩.唐策授檢校太尉侍中判百濟軍事.依前都督行全州刺史海東四面都統指揮兵馬判置等事,百濟王食邑二千五百戶.四年眞虎暴卒.疑故殺.卽囚王信.使人請還前年所送　馬.太祖笑還之.天成二年丁亥九月,萱攻取近品城(今山陽縣).燒之.新羅王求救於太祖.太祖將出師.萱襲取高鬱府(今蔚州).進軍族始林(一元鷄林西郊).卒入新羅王都.新羅王與夫人出遊飽石亭時.由是甚敗.萱强引夫人亂之.以王之族弟金傅嗣位.然後虜王弟孝廉,宰相英景.又取國珍寶,兵仗,子女,百工之巧者.自隨以歸.太祖以精騎五千.要萱於公山下大戰.太祖之將金樂,崇謙死之.諸軍敗北.太祖僅以身免.而不與相抵.使盈其貫.萱乘勝轉掠大木城(今若木).京山府康州.攻缶谷城.又義成府之守洪述,拒戰而死.太祖聞之曰.吾失右手矣.四十二年庚寅,萱欲攻古昌郡(今安東).大擧而石山營寨.太祖隔百步,而郡北甁山營寨.累戰萱敗.獲侍郞金渥.翌日萱收卒.襲破順[州]城,城主元逢不能禦.　城宵遁.太祖赫怒.貶爲下枝縣(今豊山縣.元逢本順[州]城人故也).新羅君臣以衰季,難以復興.謨人我太祖,結好爲援.萱聞之.又欲入王都作惡.恐太祖先之.寄書于太祖曰.昨者國相金雄廉等將召足下入京.有同鼈應　聲.是欲　披準翼.必使生靈塗炭,宗社丘墟.僕是以先著祖鞭,獨揮韓金戌.誓百寮如皎日.諭六部以義風.不意奸臣遁逃,邦君薨變.遂奉景明王表弟,獻康王之外孫,勸卽尊位.再造危邦.喪君有君.於是乎在.足下勿詳忠告.徒聽流言.百計窺　.多方侵擾.尙不能見僕馬首,拔僕牛毛.冬初,都頭索湘束手於星山陣下.月內,在將金樂曝骸於美利寺前.殺獲居多.追禽不小.强羸若此.勝敗可知.所期者.掛弓於平壤之樓,飮馬於浿江之水.然以前月七日.吳越國使班尙書至.傳王言召旨.知卿與高麗.久通和好.共契隣盟.比因質子之兩亡.遂失和親之舊好.互侵疆境.不　干戈.今專發使臣.赴卿本道.又移文高麗.宜各相親比.永孚于休.僕義篤尊王.情深事大.及聞詔諭.卽欲祗承.但廬足下欲罷不能,因而猶鬪.今錄詔書寄呈.請留心詳悉.且免　迭憊,終心胎譏.蚌鷸相持,亦爲所笑.宜迷復之爲誡,無後悔之自貽.[天成]二年正月.太祖答曰.伏奉吳越國通[和]使班尙書所傳詔旨書一道.兼蒙足下辱示長書敍事者.伏以華　膚使,爰到制書.尺素好音,兼蒙敎誨.捧芝檢而雖增激.闢華　而難遺嫌疑.今託廻軒.輒敷危　.僕仰承天假.俯迫人推.過　將帥之權.獲赴經綸之會.頃以三韓厄會,九土凶荒.黔黎多屬於黃巾.田野無非其赤土.庶幾　風塵之警.有以救邦國之災.爰自善隣.於爲結好.果見數千里農桑樂業.七八年士卒閑眼.及至癸酉年,維時陽月,忽焉生事.至乃交兵.足下始輕敵以直前,若螳螂之拒轍.終知難而勇退,如蚊子之負山.拱手陳辭.指天作誓.今日之後,永世歡和.苟或　盟.神其　矣.僕亦尙止戈之武.期不殺之仁.遂解重圍,以休疲卒.不辭質子,但欲安民.此卽我有大德於南人也.豈期　血未乾,凶威復作.蜂　之毒,侵害於生民.狼虎之狂,爲梗於畿甸.金城窘忽.黃屋震驚.仗義尊周,誰似桓文之覇.乘間謀漢,唯看莽卓之奸.致使王之至尊,枉稱子於足下.尊卑失序.上下同憂.以爲非有元輔之忠純.豈得再安社稷.以僕心無匿惡,志切尊王.將援置於朝廷.使扶危於邦國.足下見毫釐之小利.忘天地之厚恩.斬戮君主.焚燒宮闕.　　卿佐.虔劉士民.姬妾則取以同車.珍寶則奪之相載.元惡浮於桀紂.不仁甚於獐梟.僕怨極崩天.誠深却日.約效鷹　之逐.以申犬馬之勤.再擧干戈.兩更槐柳.陸擊則雷馳電激.水攻則虎搏龍騰.動必成功.擧無虛發.逐尹卿海岸,積甲如山.禽雛造於城邊,伏屍蔽野.燕山郡畔,斬吉奐於軍前.馬利(疑伊山郡)城[邊],戮隨晤於纛下.拔任存(今大興郡)之日,刑積等數百人捐軀.破淸川縣(尙州領內縣名)之時,直心等四五輩授首.桐藪(今桐華寺)望旗而潰散.京山銜壁以投降.康州則自南而來.羅府則自西移屬.侵攻若此.收復寧遙.必期　水營中,雪張耳千般之恨.烏江岸上,成漢王一捷之心.竟息風波.永淸　海.天之所助.命欲何歸.況承吳越王殿下,德洽包荒,仁深字小.特出綸於丹禁.諭　難於靑丘.旣奉訓謨.敢不尊奉.若足下祗承睿旨.悉　凶機.不唯副上國之仁恩.抑亦可紹海東之絶緖.若不過而能改.其如悔不可追.(書乃崔致遠作也).長興三年甄萱臣　直.勇而有智略.來降太祖.萱捉　直二子一女.烙斷股筋.秋九月,萱遣一吉.以舡兵入高麗禮城江.留三日.取鹽白眞三州船一百　.焚之而去(云云)淸泰元年甲午,萱聞太祖屯運州(未詳).遂簡甲士.　食而至.未及營壘,將軍黔弼以勁騎擊之.斬獲三千餘級.態津以北三十餘城,聞風自降.萱麾下術士宗訓,醫者之謙,勇將尙逢,崔弼等降於太祖.丙申正月,萱謂子曰.老父新羅之季,立後百濟名.有年于今矣.兵倍於北軍.尙爾不利.殆天假手爲高麗.蓋歸順於北王,保首領矣.其子神劍,龍劍,良劍等三人皆不應.李　家記云.萱有九子.長曰神劍(一云甄成).二子太師謙腦.三子佐承龍術.四子太師聰智.五子大阿宗祐.六子闕.七子佐承位興.八子太師靑丘.一女國大夫人.皆上院夫人所生也.萱多妻妾.有子十餘人.第四子金剛,身長而多智.萱特愛之.意欲傳位.其兄神劍,良劍,龍劍知之憂憫.時良劍爲康州都督.龍劍爲武州都督.獨神劍在側.伊　能奐使人往康武二州.與良劍等謀.至淸泰二年乙未春三月.與英順等勸神劍.幽萱於金山佛宇.遣人殺金剛.神劍自稱大王.赦境內(云云).初萱寢未起.遙聞宮庭呼喊聲.問是何聲歟.告父曰.王年老.暗於軍國政要.長子神劍攝父王位.而諸將歡賀聲也.俄移父於金山佛宇.以巴達等壯士三十人守之.童謠曰.可憐完山兒.失父涕連酒.萱與後宮年小男女二人,侍婢古比女,內人能乂男等囚繫.至四月.釀酒而飮.醉守卒三十人(人下有闕文).而與小元甫香又,吳琰,忠質等以海路迎之.旣至.以萱爲十年之長.尊號爲尙父.安置于南宮.賜楊州食邑田莊奴婢四十口,馬九匹.以其國先來降者信康爲衙前.甄萱　將軍英規密語其妻曰.大王勤勞四十餘年.功業垂成.一旦以家人之禍.失地,從於高麗.夫貞女不可(更)二夫.忠臣不事二主.若捨己君.以事逆子耶.何顔以見天下之義士乎.況聞高麗王公仁厚懃儉,以得民心.殆天啓也.必爲三韓之主.　致書以安慰我王.兼慇懃於王公.以圖後來之福乎.妻曰,子之言是吾意也.於是天福元年丙申二月,遣人致意於太祖曰.君擧義旗.請爲內應.以迎王師.太祖喜.厚賜其使者遣之.謝英規曰.若蒙恩一合.無道路之梗.卽先致謁於將軍.然後升堂拜夫人.兄事而　尊之.必終有以厚報之.天地鬼神皆聞此語.六月,萱告太祖.老臣所以投身於殿下者.願仗殿下威稜,以誅逆子耳.伏望大王借以神兵.殲其賊亂.臣雖死無憾.太祖曰.非不欲討之.特其時也.先遣泰太子及將軍述希.領步騎十萬,趣天安府.秋九月,太祖率三軍至天安.合兵進次一善.神劍以兵逆之.甲午,隔一利川相對.王師背艮向坤而陣.太祖與萱觀兵.忽白雲狀如劍戟起.我師向彼行焉.乃鼓行而進.百濟將軍孝奉,德述,哀述,明吉等,望兵勢大而整.棄甲降於陣前.太祖勞慰之.問將帥所在.孝奉等曰元帥神劍在中軍.太祖命將軍公萱等.三軍齊進狹擊.百濟軍潰北.至黃山炭峴.神劍與二弟,將軍富達,能奐等四十餘人生降.太祖受降.餘皆勞之.許令與妻子上京.問能奐曰.始與良劍等密謀.囚大王立其子者.汝之謀也.爲臣之義.富如是乎.能奐　首不能言.遂命誅之.以神劍僭位爲人所脅,非其本心,又且歸命乞罪,特原其死.甄萱憂　發疽.數日卒於黃山佛舍.九月八日也.壽七十.太祖軍令嚴明.士卒不犯秋毫.州縣安堵.老幼皆呼萬歲.謂英規曰.前王失國後.其臣子無一人慰之者.獨卿夫妻.千里嗣音,以致誠意.兼歸美於募人.其義不可忘.許職左承.賜田一千頃.許借驛馬三十五匹.以迎家人.賜其二子以官.甄萱起唐景福元年.至晋天福元年.共四十五年.丙申滅.史論曰.新羅數窮道喪.天無所助.民無所歸.於是群盜投隙而作.若　毛然.其劇者弓裔,甄萱二人而已.弓裔本新羅王子.而反以家國爲讐.至斬先祖之畵像.其爲不仁甚矣.甄萱起自新羅之民.食新羅之祿.而包欌禍心.幸國之危.侵車失都邑.虔劉君臣,若禽獸.實天下之元惡.故弓裔見棄於其臣.甄萱産禍於其子.皆自取之也.又誰咎也.雖項羽李密之雄才,不能敵漢唐之興.而況裔萱之凶人,豈可與我太祖相抗歟.

駕洛國記 (文廟朝,大康年間金官知州事文人所撰也.今略而載之).
開闢之後,此地未有邦國之號.亦無君臣之稱.越有我刀干,汝刀干,彼刀干,五刀干,留天干,神天干,五天干,神鬼干等九干者,是酋長,領總百姓,凡一百戶,七萬五千人.多以自都山野.鑿井而飮.耕田而食.屬後漢世祖光武帝建武十八年壬寅三月　洛之日.所居北龜旨(是峯巒之稱.若十朋伏之狀.故云也.)有殊常聲氣,呼喚衆庶,二三百人集會於此.有如人音.隱其形,而發其音曰.此有人否.九干等云.吾徒在.又曰.吾所在爲何.對云,龜旨也.又曰.皇天所以命我者.御是處 惟新家邦.爲君后.爲玆故降矣.　等須掘峯頂撮土.歌之云.龜何龜何.首其現也.若不現也.燔灼而喫也.以之蹈舞.則是迎大王,歡喜踊躍之也.九干等如其言.咸炘而歌舞.未幾仰而觀之.唯紫繩自天垂而着地.尋繩之下.乃見紅幅裏金合子.開而視之.有黃金卵六,圓如日者.衆人悉皆驚喜.俱伸百拜.尋還,裏著抱特而,歸我刀家.置榻上.其衆各散.過浹辰.翌日平明.衆庶復相聚集開合.而六卵化爲童子.容貌甚偉.仍坐於床.衆庶拜賀.盖恭敬止.日月而大.踰十餘晨昏.身長九尺,則殷之天乙.顔如龍焉,則漢之高祖.眉之八彩,則有唐之高.眼之重瞳則,有虞之舞.其於月望日卽位也.始現故諱首露.或云首陵.(首陵是崩後謚也).國稱大駕洛.又稱伽耶國.卽六伽耶之一也.餘五人各歸爲五伽耶主.東以黃山江.西南以滄海.西北以地理山.東北以伽耶山.南而爲國尾.　創假宮而入御.但要質儉.茅茨不剪.土階三尺.二年癸卯春正月.王若曰.朕欲定置京都.仍駕幸假宮之南新畓坪.(是古來閑田.新耕作故云也.畓乃俗文也)四望山獄.顧左右曰.此地狹小如蓼葉.然而秀異.可爲十六羅漢住地.何況自一成三,自三成七.七聖住地,固合于是.托十開疆.終然允臧歟.築置一千五百步周廻羅城,宮禁殿宇,及諸有司屋宇,虎庫倉름之地.事訖四宮.　徵國內丁壯人夫工匠.以其月二十日資始金陽.　三月十日役畢.其宮闕屋舍.俟農隙而作之.經始于厥年十月.逮甲辰二月而成.涓吉辰御新宮.理萬機而懃庶務.忽有琓夏國含達王之夫人妊娠.彌月生卵,卵化爲人.名曰脫解從海而來.身長三尺.頭圓一尺.悅焉詣闕.語於王云.我欲奪王之位,故來耳.王答曰.天命我　卽于位.將令安中國,而綏下民.不敢違天之命,以與之位.又不敢以吾國吾民,付囑於汝.解云.若爾可爭其術.王曰可也.俄頃之間.解化爲鷹.王化爲鷲.又解化爲雀.王化爲　.于此際也.寸陰未移.解還本身.王亦復然.解乃伏膺曰.僕也適於角術之場.鷹之鷲,雀之於　.獲免焉.此盖聖人惡殺之仁而然乎.僕之與王.爭位良難.便拜辭而出.到麟(隣)郊外渡頭.將中朝來泊之水道而行.王竊恐滯留謀亂.急發舟師五百　而追之.海奔入鷄林地界.舟師盡還.事記所載多異與新羅.屬建武二十四年戊申七月二十七日.九干等朝謁之次.獻言曰.大王降靈已來.好仇未得.請臣等所有處女絶好者.選入宮　.　爲伉儷.王曰. 朕降于玆,天命也.配朕而作后.亦天之命.卿等無慮.遂命留天干押輕舟,持駿馬.到望山島立待.申命神鬼干,就乘岾.(望山島.京南島嶼也.乘岾,輦下國也.)忽自海之西南隅.掛緋帆,張　旗,而指乎北.留天等先擧火於島上.則競渡下陸.爭奔而來.神鬼望之.走入闕奏之.上聞欣欣.尋遣九干等.整蘭橈,揚桂楫而迎之.旋欲陪入內.王后乃曰.我與[爾]等素昧平生,焉敢輕忽相隨而去.留天等返達后之語.王然之.率有司動　.從闕下西南六十步許地.山邊設　殿祗候.王后於山外別浦津頭,維舟登陸.憩於高嶠.解所著綾袴爲贄.遺于山靈他.其地(他)侍從　臣二員.名曰申輔,趙匡.其妻二人.號幕貞.幕良.或臧獲　計二十餘口.所齎錦繡綾羅,衣裳疋段,金銀珠玉,瓊玖服玩器,不可勝記.王后漸近行在.上出迎之.同入　宮.　臣已下衆人.就階下而見之卽退.上命有司,引　臣夫妻曰.人各以一房安置.己下臧獲各一房五六人安置.給之以蘭液蕙　.寢之以文茵彩薦.至於衣服疋段寶貨之類.多以軍夫　集而護之.於是王與后共在御國寢.從容語王曰.妾是阿踰　國公主也.姓許名黃玉.年二八矣.在本國時.今年五月中.父王與皇后顧妾而語曰.爺孃一昨夢中.同見皇天上帝.謂曰.駕洛國元君首露者.天所降而　御大寶.乃神乃聖.惟其人乎.且以新　家邦.未定匹偶.卿等湞遣公主而配之.言訖升天.形開之後.上帝之言.其猶在耳.　於此而忽辭親向彼乎,往矣.妾也浮海遐尋於蒸棗,移天　赴於蟠挑.　首敢　.龍顔是近.王答曰.朕生而頗聖.先知公主自遠而屈.下臣有納妃之請.不敢從焉.今也淑質自臻.　躬多幸.遂以合歡.兩過淸宵.一經白書.於是遂還來船.　工楫師共十有五人.各賜粮粳米十碩,布三十疋.令歸本國.八月一日廻　.與后同輦.　臣夫妻齊　　駕.其漢肆雜物.咸使乘載.徐徐入闕.時銅壺欲午.王后爰處中宮.勅賜　臣夫妻,私屬,空閑二室分入.餘外從者以賓館,一坐二十餘間.酌定人數.區別安置.日給豊羨.其所載珍物.藏於內庫.以爲王后四時之費.一日上語臣下曰.九干等俱爲庶僚之長.其位與名,皆是宵人野夫之號.頓非簪履職位之稱.　化外傳聞.必有嗤笑之恥.遂改我刀爲躬,汝刀爲汝諧.彼刀爲彼藏.五方爲五常.留水, 留天之名.不動上字.改下字,留功,留德.[神天]改爲神道.五天改爲五能.神鬼之音不易.改訓爲臣貴.取鷄林職儀.置角干,阿叱干,級干之秩.其下官僚,以周判漢儀而分定之.斯所以革古鼎,新設官分職之道歟.於是乎理國齊家.愛民如子.其敎不肅而威.其政不嚴而理.況與王后而居也.比如天之有地,日之有月,陽之有陰.其功也,塗山翼夏. 唐煖興嬌.頻年有夢得熊　之兆.誕生太子居登公.靈帝中平六年己巳三月一日后崩.壽一百五十七.國人如嘆坤崩.葬於龜旨東北塢.遂欲[不]忘子愛下民之惠.因號初來下纜渡頭村曰主浦村.解綾袴高罔曰綾峴.　旗行入海涯曰旗出邊.　臣泉府卿申輔.宗正監趙匡等,到國三十年後.各産二女焉.夫與婦踰一二年而皆　信也.其餘臧獲之輩,自來七八年間.未有玆子生.唯抱懷土之悲.皆首丘而沒.所舍賓館.圓其無人.元君乃每歌鰥枕.悲嘆良多.隔二五歲.以獻帝立安四年己卯三月二十三日而　落.壽一百五十八歲矣.國中之人若亡天只,悲慟,甚於后崩之日.遂於闕之艮方平地,造立殯宮.高一丈,周三百步而葬之.號首陵王廟也.自嗣子居登王　九代孫仇衝之享是廟.須以每歲孟春三之日,七之日,仲夏五之日,仲秋初五之日,十五之日.豊潔之奠,相繼不絶. 　新羅第三十王法敏龍朔元年辛酉三月日.有制曰.朕是伽耶國元君九代孫仇衝王之降于當國也.所率來子世宗之子,率友公之子,庶云　干之女,文明皇后寔生我者.玆故元君於幼沖人.乃爲十五代始祖也.所御國者已曾敗.所葬廟者今尙存.合于宗　.續乃祀事.仍遣使於黍離之趾.以近廟上上田三十頃.爲供營之資.號稱王位田.付屬本土.王之十七代孫　世級干祗稟朝旨.主掌厥田.每歲時釀　醴.設以餠飯茶菓庶羞等奠.年年不墜.其祭日不失居登王之所定年內五日也.芬苾孝祀.於是乎在於我.自居登王卽位己卯年置便房,降及仇衝朝末,三百三十載之中,享廟禮曲,永無違者.其乃仇衝失位去國.逮龍朔元年辛酉.六十年之間.享是廟禮,或闕如也.美矣哉,文武王(法敏王謚也).先奉尊祖.孝乎惟孝.繼泯絶之祀,復行之也.新羅季末,有忠至　干者.攻取金官高城.而爲城主將軍.爰有英規阿干.假威於將軍.奪廟享而淫祀.當端午而致告祀.堂梁無故折墜.因覆壓而死焉.於是將軍自謂.宿因多幸.辱爲聖王所御國城之奠.宜我畵其眞影.香燈供之.以酬玄恩.遂以鮫絹三尺.摸出眞影.安於壁上.旦夕膏炷.瞻仰虔至.才三日.影之二目,流下血淚.而貯於地上,幾一斗矣.將軍大懼.捧持其眞.就廟而焚之.卽召王之眞孫圭林而謂曰.昨有不祥事.一何重疊.是必廟之威靈,震怒余之圖畵,而供養不孫.英規旣死.余甚愧畏.影已燒矣.必受陰誅.卿是王之眞孫.信合依舊以祭之.圭林繼世奠　.年及八十八歲而卒.其子間元卿,續而克　.端午日謁廟之祭.英規之子俊必又發狂.來詣廟.　徹間元之奠.以己奠陳享.三獻未終.得暴疾,歸家而斃.然古人有言.淫祀無福.反受其殃.前有英規,後有　必,父子之謂乎.又有賊徒.謂廟中多有金玉.將來盜焉.初之來也,有躬　甲胄,張弓挾矢,猛士一人,從廟中出.四面雨射.中殺七八人.賊徒奔走.數日再來.有大　長三十餘尺.眼光如電.自廟房出.咬殺八九人.粗得完免者.皆　　而散.故知陵園表裏,必有神物護之.自建安四年己卯始造.逮今上御圖三十一載,大康二年丙辰.凡八百七十八年.所封美土.不騫不崩.所植佳木.不枯不朽.況所排列万蘊玉之片片.亦不頹坼.由是觀之.辛贊否曰.自古　今.豈有不亡之國,不破之墳.唯此駕洛國之昔曾亡.則贊否之言有微矣.首露廟之不毁.則贊否之言.未足信也.此中更有戱樂思慕之事.每以七月二十九日.土人吏卒.陟乘岾.設　幕. 酒食歡呼.而東西送目.壯健人夫.分類以左右之.自望山島.　蹄　　,而競湊於陸.　首泛泛,而相推於水.北指古浦而爭趨.盖此昔留天神鬼等,望后之來.急促告君之遺迹也.國亡之後,代代稱號不一.新羅第三十一,政明王卽位.開耀元年辛已.號爲金官京. 置太守.後二百五十九年.屬我太祖統合之後.代代爲臨海縣.置排岸使.四十八年也.次爲臨海郡.或爲金海府置都護府.二十七年也.又置防禦使.六十四年也.淳化二年金海府量田使,中大夫趙文善申省狀稱.首露陵王廟屬田結數多也.宜以十五結仍舊貫.其餘分折於府之役丁.所司傳狀奏聞.時廟朝宣旨曰.天所降卵.化爲聖君.居位而延齡.則一百五十八年也.自彼三皇而下.鮮克比肩者歟.崩後自先代　屬廟之壟畝.而今減除.良堪疑懼.而不允.使又申省.朝廷然之.半不動於陵廟中.半分給於鄕人之丁也.節使(量田使稚也).受朝旨.乃以半屬於陵園.半以支給於府之　役戶丁也.幾臨事畢.而甚勞倦.忽一夕夢見七八介鬼神,執　　,握刀劍而至.云　有大　.故加斬戮.其使以謂受刑而慟楚.驚懼而覺.仍有疾　.勿令人知之.宵遁而行.其病不問渡關而死.是故量田都帳不著印也.後人奉使來.審　厥田.才(十)一結十二負九束也.不足者三結八十七負一束矣.乃推鞠(鞫)斜入處.報告內外官.勅理足支給焉.又有古今所嘆息者.元君八代孫金　王克勤爲政.又切崇眞.爲世祖母許皇后奉資冥福.以元嘉二十九年壬辰.於元君與皇后合婚之地創寺.額曰王后寺.遣使審量近側平田十結.以爲供億三寶之費.自有是寺五百後.置長遊寺.所納田柴幷三百結.於是右寺三剛.以王后寺在寺柴地東南標內.罷寺爲莊.作秋收冬藏之場,　馬養牛之廐.悲夫.世祖已下九代孫曆數,委錄于下.銘曰
元胎肇啓 利眼初明 人倫雖誕 君位未成 中朝累世 東國分京 鷄林先定 駕洛後營 自無銓宰 誰察民氓 遂玆玄造 顧彼蒼生 用授符命 特遣精靈 山中降卵 霧裏藏刑(形) 內猶漠漠 外亦冥冥 望如無象 聞乃有聲 群歌而奏 衆舞而呈 七日而後 一時所寧 風吹雲卷 空碧天靑 下六圓卵 垂一紫纓 殊方異土 比屋連　 觀者如堵 覩者如羹 五歸各邑 一在玆城 同時同迹 如弟如兄 實天生德 爲世作程 寶位初陟 　區欲淸 華構微古 土階尙平 萬機始勉 庶政施行 無偏無　 惟一惟精 行者讓路 農者讓耕 四方奠枕 萬姓　衡 俄晞　露 靡保椿齡 乾坤變氣 朝野痛情 金相其　 玉振其聲 來苗不絶 薦藻惟馨 日月雖逝 規儀不傾

居登王
父首露王.母許王后.立安四年己卯三月十三日卽位.治三十九年.嘉平五年癸酉九月十七日崩.王妃泉府卿申輔女慕貞.生太子麻品.開皇曆云.姓金氏.盖國世祖從金卵而生.故以金爲姓爾.

麻品王
一云馬品.金氏.嘉平五年癸酉卽位.治三十九年,永平元年辛亥一月二十九日崩.王妃宗正監趙匡孫女好仇.生太子居叱彌.

居叱彌王
一云今勿.金氏.永平元年卽位.治五十六年.永和二年丙午七月八日崩.王妃阿躬阿干孫女阿志.生王子伊品.

伊尸品王 
金氏.永和二年卽位.治六十二年.義凞三年丁未四月十一崩.王妃司農卿克忠女貞信.生王子坐知. 

坐知王
一云金叱.義凞三年卽位.娶傭女.以女黨爲官.國內擾亂.雖林國以謨欲伐.有一臣名朴元道.諫曰,遺草閱閱亦含羽.況乃人乎.天亡地陷.人保何基.又卜士筮得解卦.其辭曰.解而悔.朋至斯孚.君鑑易卦乎.王謝曰可.　傭女,貶於荷山島.改行其政.長御安民也.治十五年.永初二年辛酉五月十二日崩.王妃道寧大阿干女福壽.生子吹希.

吹希王
一云叱嘉.金氏.永初二年卽位.治三十一年.元嘉二十八年辛卯二月三日崩.王妃進思角干女仁德.生王子　知. 

　知王
一云金　王.元嘉二十八年卽位.明年,爲世祖許黃玉王后.奉資冥福於初與世祖合御之地.創寺曰王后寺.納田十結充之.治四十二年.永明十年壬申十月四日崩.王妃金相沙干女邦媛.生王子鉗知. 

鉗知王
一云金鉗王.永明十年卽位.治三十年.正光二年辛丑四月七日崩.王妃出忠角干女淑.生王子仇衡.

仇衡王
金氏.正光二年卽位.治四十二年.保定二年壬午九月.新羅第二十四君眞興王.興兵薄伐.王使親軍卒.彼衆我寡.不堪對戰也.仍遣同氣脫知爾叱今,留在於國.王子上孫卒支公等,降入新羅.王妃分叱水爾叱女桂花.生三子.一世宗角干.二茂刀角干.三茂得角干.開皇錄云.梁中大通四年壬子.降于新羅.
義曰.案三國史.仇衡以梁中大通四年壬子,納土投羅.則計自首露初卽位東漢建武十八年壬寅,至仇衡末壬子,得四百九十年矣.若以此記考之.納土在元魏保定二年壬午.則更三十年.總五百二十年矣.今兩存之.
                 三 國 遺 事 卷  第  二  (終)


                三 國 遺 事 卷  第  三 

 興法第三
           
   順道肇麗(道公之次.亦有法深,義淵,曇嚴之流.相繼而興敎.然古傳無文.今亦不取編次.詳見僧傳.)

高麗本記云.小獸林王卽位二年壬申.乃東晉咸安二年,孝武帝卽位之年也.前秦符堅遺使及僧道.送佛像經文.(時堅道關中.卽長安.)又四年甲戌.阿道來自晋.明年乙亥二月.創肖門寺,以置順道.又創伊弗蘭寺,以置阿道.此高麗佛法之始.僧傳作二道來自魏云者,誤矣.實自前秦而來.又云肖門寺今興國,伊弗蘭寺今興福者,亦誤.按麗時都安市城.一名安丁忽.在遼水之北.遼水一名鴨　.今云安民江.豈有松京之興國寺.名讚曰鴨　春深渚草鮮.白沙鷗鷺等閑眠.忽驚柔櫓一聲遠.何處漁舟客到煙.
     
   難　闢濟
百濟本記云.第十五(僧傳云十四誤.)沈流王卽位甲申.(東晋孝武帝大元九年.)胡僧摩羅難　至自晋.迎置宮中禮敬.明年乙酉.創佛寺於新都漢山州.度僧十人.此百濟佛法之始.又阿莘王卽位大元十七年二月,下敎崇信佛法求福.摩羅難　,譯云童學.(其異迹詳見僧傳)讚曰.天造從來草昧間.大都爲伎也應難,翁翁自解呈歌舞.引得旁人借眼看.
 
   阿道基羅(一作我道.又阿頭)
新羅本記第四云.第十九訥祗王時,沙門墨胡子,自高麗至一善郡.郡人毛禮,(或作毛祿)於家中作堀室安置.時梁遣使賜衣著香物(高得相詠史詩元.梁遣使僧曰元表.宣送溟檀及經像)君臣不知其香名與其所用.遣人齎香,遍問國中.墨胡子見之曰.此之謂香也.焚之則香氣芬馥.所以達誠於神聖.神聖未有過於三寶.若燒此發願.則必有靈應.(訥祗在晋宋之世.而云梁遣使.恐誤)時王女病草.使召墨胡子,焚香表誓.王女之病尋愈.王喜,厚加賚　.俄而不知所歸.又至二十一毗處王時.有我道和尙.與侍者三人.亦來毛禮家.儀表似墨胡子.住數年.無疾而終.其侍者三人留住,講讀經律.往往有信奉者(有注云,與本碑及諸傳記殊異.又高僧傳云西竺人.或云從吳來)按我道本碑云.我道高麗人也.母高道寧.正始間,曹魏人我(姓我也)　摩奉使句麗私之而還.因而有娠.師生五歲.其母令出家.年十六歸魏.省覲　摩.投玄彰和尙講下就業.年十九,又歸寧於母.母謂曰,此國于今不知佛法.爾後三阡餘月,鷄林有聖王出.大興佛敎.其京都內有七處伽藍之墟.一曰,金橋東天鏡林.(今興輪寺.金橋謂西川之橋.俗訛呼云松橋也.寺自我道始基.而中廢.至法興王丁未草創.乙卯大開.眞興王畢成)二曰,三川岐.(今永興寺.與興輪開同代)三曰,龍宮南(今皇龍寺.眞興王癸酉始開)四曰,龍宮北(今芬皇寺.善德甲午始開)五曰,沙川尾.(今靈妙寺.善德王乙未始開)六曰,神遊林(今天王寺,文武王己卯開)七曰,　請田(今曇嚴寺)皆前佛時伽藍之墟.法水長流之地.爾歸彼而瀋揚大敎.當東嚮於釋祀矣.道稟敎至鷄林.寓止王城西里.今嚴莊寺.于時未雛王卽位二年癸未也.詣闕請行敎法.世以前所未見爲嫌.至有將殺之者.乃逃隱于續林(今一善縣)毛祿家.(祿與禮形近之訛.古記云,法師初來毛祿家.時天地震驚.時人不知僧名.而云阿頭　　.　　者乃鄕言之稱僧也.猶言沙彌也)三年時,成國公主疾.巫醫不效.勅使.四方求醫.師率然赴闕.其疾遂理.王大悅.問其所須.對曰.貧道百無所求.但願創佛寺於天鏡林.大興佛敎.奉福邦家爾.王許之.命興工.俗方質儉.編茅葺屋.住而講演.時或天花落地.號興輪寺.毛祿之妹名史氏.投師爲尼.亦於三川岐.創寺而居.名永興寺.未幾,未雛王卽世.國人將害之.師還毛祿家.自作塚,閉戶自絶.遂不復現.因此大敎亦廢.至二十三法興大王.以蕭梁天監十三年甲午登位.乃興釋氏.距未雛王癸未之歲二百五十二年.道寧所言三十餘月驗矣.據此,本記與本碑,二說相戾,不同如此.嘗試論之.梁唐二僧傳,及三國本史皆載,麗濟二國佛敎之始,在晋末大元之間.則二道法師,以小獸林甲戌.到高麗明矣.此傳不誤.若以毗處王時方始到羅.則是阿道留高麗百餘歲乃來也.雖大聖行止出沒不常.未必皆爾.抑亦新羅奉佛.非晩甚如此.又若在未雛之世.則却超先於到麗甲戌,百餘年矣.于時鷄林未有文物禮敎.國號猶未定.何暇阿道來請奉佛之事.又不合高麗未到而越至于羅也.設使暫興還廢.何其間寂寥無聞.而尙不識香名哉.一何大後.一何大先.揆天東漸之勢.必始于麗濟而終乎羅.則訥祗旣與獸林世相接也.阿道之辭麗抵羅.宜在訥祗之世.又王女救病.皆傳爲阿道之事.則所謂墨胡者非眞名也.乃指目之辭.如梁人指達摩,爲碧眼胡.晋調釋道安,爲柒道人類也.乃阿道危行避諱.而不言名姓故也.蓋國人隨其所聞.以墨胡,阿道二名.分作二人爲傳爾.況云阿道儀表似墨胡.則以此可驗其一人也.道寧之序七處.直以創開先後預言之.兩傳失之.故今以沙川尾　於五次.三千餘月.未必盡信.蓋自訥祗之世,抵乎丁未.无慮一百餘年.若曰一千餘月.則殆幾矣.姓我單名.凝　難詳.又按元魏釋曇始(一云惠始)傳云.始關中人.自出家已後.多有異迹.晋孝武大元年末.齎經律數十部.往遼東宣化.現授三乘.立以歸戒.蓋高麗聞道之始也.義凞初復還關中.開導三輔.始足白於面.雖涉泥水.未嘗沾濕.天下咸稱白足和尙云.晋末,朔方凶奴赫連勃勃.破獲關中.斬戮無數.時始亦遇害.刀不能傷.勃勃嗟嘆之.普赦沙門,悉皆不殺.始於是潛遁山澤.修頭　行.拓拔燾復剋長安.擅威關洛.時有博陵崔皓.小習左道.猜嫉釋敎.旣位居爲輔.爲燾所信.乃與天師寇謙之說燾,佛敎無益,有傷民利.勸令廢之云云.大平之末.始方知燾將化時至.乃以元會之日.忽杖錫到宮門.燾聞令斬之.屢不傷.燾自斬之亦無傷.飼北園所養虎,亦不敢近.燾大生慙懼.遂感　疾.崔,寇二人.相次發惡病.燾以過由於彼.於是誅滅二家門族.宣下國中,大弘佛法.始後不知所終.議曰.曇始以大元末到海東.義凞初還關中.則留此十餘年.何東史無文.始旣恢詭不測之人.而與阿道,墨胡,難　,年事相同.三人中疑一必其變諱也.讚曰.雪擁金橋凍不開.鷄林春色未全廻.可怜靑帝多才思.先著毛郞宅裏梅.

   原宗興法(距訥祗世一百餘年)厭　滅身. 
新羅本記.法興大王卽位十四年.小臣異次頓爲法滅身.卽蕭梁晋通八年丁未.西竺達摩來金陵之歲也.是年朗智法師.亦始住靈鷲山開法,則大敎興衰.必遠近相感一時.於此可信.元和中.南澗寺沙門一念.撰　香墳禮佛結社文.載此事甚詳.其略曰.昔在法興大王垂拱紫極之殿.俯察扶桑之域.以謂昔漢明感夢.佛法東流.寡人自登位.願爲蒼生,欲造修福滅罪之處.於是朝臣(鄕傳云.工目謁恭等)未測深意.唯遵理國之大義.不從建寺之神略.大王嘆曰.於戱,寡人以不德.丕承大業.上虧陰陽之造化.下無黎庶之歡.萬機之暇.留心釋風.誰與爲伴.　有內養者.姓朴字厭　(或作異次.或云伊處.方晋之別也.譯云厭也.　,頓,道,覩,獨等皆隨書者之便.乃助辭也.今譯上不譯下.故云厭　,又厭覩等也)其父未詳.祖阿珍宗郞,習寶葛文王之子也.(新羅官爵凡十七級.其第四曰波珍　.亦云阿珍　也.宗其名也.習寶亦名也.羅人凡追封王者.皆稱募文王.其實史臣亦云未詳.又按金用行撰阿道碑.舍人時年二十六.父吉升.祖功漢.曾祖乞解大王)挺竹柏而爲質.抱水鏡而爲志.積善曾孫,望宮內之爪牙.聖朝忠臣,企河淸之登侍.時年二十二.當充舍人.(羅爵有大舍小舍等.蓋下士之秩)瞻仰容顔.知情擊目.秦云.臣聞,古人問策　　.願以危罪啓諮.王曰.非爾所爲.舍人曰.爲國亡身.臣之大節.爲君盡命,民之直義.以謬傳辭.刑臣斬首.則萬民咸伏.不敢違敎.王曰.解肉秤軀,將讀一鳥.酒血　命,自怜七獸.朕意利人.何殺無罪.汝雖作功德.不如避罪.舍人曰.一切難捨,不過身命.然小臣夕死.大敎朝行.佛日再中,聖主長安.王曰.鸞鳳之子,幼有凌　之心.鴻鵠之兒,生懷截波之勢.爾得如是.可謂大士之行乎.於焉大王權整威儀.風刀東西.霜仗南北.以召群臣.乃問,鄕等於我慾造精舍.故作留難(鄕傳云,　僞以王命,傳下興工創寺之意.君臣來諫.王乃責怒於　.刑以僞傳王命)於是群臣戰戰競懼.悅　作誓.指手東西.王喚舍人而結之.舍人失色.無辭以對.大王忿怒.勅令斬之.有司縛到衙下.舍人作誓.獄吏斬之.白乳湧出一丈.(響傳云.舍人誓曰,大聖法王.欲興佛敎.不願身命.多劫結綠.天垂端祥.遍示人庶.於是其頭飛出.落於金剛山頂云云)天四　　,斜景爲之晦明.地六震動,雨花爲之飄落.聖人哀戚,沾悲淚於龍衣.　宰憂傷.流輕汗於蟬冕.甘泉忽渴.魚鼈爭躍.直木先折,猿　群鳴.春宮連　之侶,泣血相顧.月庭交袖之朋,斷腸惜別.望柩聞聲.如喪考　.咸謂子推割股,未足比其苦節.弘演　腹,　能方其壯烈.此乃扶丹　之信力,成阿道之本心,聖者也.遂乃葬北山之西嶺.(卽金剛山也.傳雲.頭飛落處.因葬其地.今不言何也)內人哀之.卜勝地,造蘭若.名曰刺楸寺.於是家家作禮,必獲世榮,人人行道,當曉法利.眞興大王卽位五年甲子,造大興輪寺.(按國史與鄕傳.實法興王十四年丁未,始開.二十一年乙卯,大伐天鏡林.始興工.梁棟之材.皆於其林中取足.而階礎石龕皆有之.至眞興王五年甲子寺成.故云甲子.僧傳云七年誤)大淸之初,梁使沈湖將舍利.天嘉六年,陳使劉思　僧明觀.奉內經　次.寺寺星張.塔塔　行.竪法幢.懸梵鏡.龍象釋徒.爲　中之福田.大小乘法.爲京國之慈雲.他方菩薩,出現於世(謂芬皇之陳那,浮石寶蓋以至洛山五臺等是也)西域名僧,降臨於境.由是倂三韓而爲邦.掩四海而爲家.故書德名於天　之樹.影神迹於星河之水.豈非三聖威之所致也(謂我道,法興,厭　也)降有國統惠隆,法主孝園,金相郞,大統鹿風,大書省眞恕,波珍　金　等.建舊塋.樹豊碑.元和十二年丁酉八月五日,卽第四十一憲德大王九年也.興輪寺永秀禪師(于時瑜伽諸德皆稱禪師)結湊斯塚禮佛之香徒.每月五日.爲魂之妙願.營壇作梵.又鄕傳云.鄕老每當忌旦.設社會於興輪寺.則今月初五.乃舍人捐軀順法之晨也.嗚呼.無是君,無是臣.無是臣,無是功.可謂劉葛魚水.雲龍感會之美歟.法興王旣擧廢立寺.寺成.謝冕旒,披方袍.施宮戚爲寺隷(寺隷至今稱王孫,後至太宗王時.宰輔金良圖信向佛法.有二女,曰花寶,蓮寶.捨身爲此寺婢.又以逆臣毛尺之族.沒寺爲隷.二族之裔今不絶)主住其寺.躬任弘化.眞興乃繼德重聖.承袞職處九五.威率百僚.號令畢備.因賜額大王興輪寺.前王姓金氏.出家法雲.字法空(僧傳與諸說,亦以王妃出家名法雲,名法雲.又眞興王爲法雲.又以爲眞興王之妃名法雲.頗多疑混)冊府元龜云.姓募.名秦.初興役之乙卯歲.王妃亦創永興寺.慕史氏之遺風.同王落彩爲尼.名妙法.亦住永興寺.有年而終.國史云.建福三十一年.永興寺塑像自壞.未幾,眞興王妃比丘尼卒.按眞興乃法興之姪子.妃思　夫人朴氏.牟梁里英失角于之女.亦出家爲尼.而非永興寺之創主也.則恐眞字當作法.謂法興之妃巴　夫人爲尼者之卒也.乃創寺立像之主故也.二興捨位出家.史不書.非經世之訓也.又於大通元年丁未.爲梁帝創寺於熊川州.名大通寺(熊川卽公州也.時屬新羅故也.然恐非丁未也.乃中大通元年巳酉歲所創也.始創興輪之丁未.未暇及於他郡立寺也)讚曰.聖智從來萬世謀.區區輿議　秋毫.法輪解逐金輪轉.舜日方將佛日高.右原宗.徇義輕生已足驚.天花白乳更多情.俄然一劒身亡後.阮阮鐘聲動帝京.右厭　．

   法王禁殺
百濟,第二十九主法王諱宣.或云孝順.開皇十年己未卽位.是年冬,下詔禁殺生.放民家所養鷹　之類.焚漁獵之具.一切禁止.明年庚申.度僧三十人.創王興寺於時都泗　城.(今扶餘)始立栽而升遐.武王繼統.父基子構.歷數紀而畢成.其寺亦名彌勒寺.附山臨水.花木秀麗.四時之美具焉.王每命舟.沿河入寺.賞其形勝壯麗(與古記所載小異.武王是貧母與池龍通交而所生.小名薯　.卽位後諡號武王.初與王妃草創也)讚曰.詔寬　　千丘惠.澤洽豚魚四海仁.莫辱聖君輕下世.上方兜率正芳春.
      
   寶藏奉老    普德移庵 
高麗本記云.麗季武德,貞觀間.國人爭奉五斗米敎.唐高祖聞之.遣道士,送天尊像,來講道德經.王與國人聽之.卽第二十七代榮留王卽位七年,武德七年甲申也.明年遣使往唐.求學佛老.唐帝(謂高祖也)許之.及寶藏王卽位(貞觀十六年壬寅也)亦欲倂興三敎.時寵相蓋蘇文,說王以儒釋竝熾,而皇冠未盛.特使於唐求道敎.時普德和尙住盤龍寺.憫左道匹正,國祚危矣.屢諫不聽.乃以神力飛方丈.南移于完山州(今全州也)孤大山而居焉.卽永徽元年庚戌六月也(又本傳云,乾封二年丁卯三月三日也).未幾國滅(以摠章元年戊辰國滅.則計距庚戍十九年矣).今景福寺有飛來方丈是也云云(己上國史).眞樂公留詩在堂.文烈公著傳行世.又按唐書云.先是隋煬帝征遼東.有裨將羊皿,不利於軍.將死,有誓曰.必爲寵臣滅彼國矣.及蓋氏擅朝.以盖爲氏.乃以羊皿,是之應也.又按高麗古記云.隋煬帝以大業八年壬申.領三十萬兵.渡海來征.十年甲戌十月,高麗王(時第三十六代　陽王立二十五年也).上表乞降.時有一人,密持小弩於懷中.隨持表使,到煬帝舡中.帝奉表讀之.弩發中帝胸.帝將旋師.謂左右曰.朕爲天下之主.親征小國而不利.萬代之所嗤.時右相羊皿奏曰.臣死爲高麗大臣.必滅國.報帝王之讐.帝崩後,生於高麗.十五,聰明神武.時武陽王聞其賢(國史榮留王名建武.或云建成.而此云武陽.未詳)徵入爲臣.自稱姓蓋,名金.位至蘇文.乃侍中職也(唐書云.盖蘇文自謂莫離支.猶中書令.按神誌秘詞序云.蘇文大英弘序幷注.則蘇文乃職名.有文證.而傳云,文人蘇英弘序.未詳孰是).金奏曰.鼎有三足.國有三敎.臣見國中.唯有儒釋.無道敎.故國危矣.王然之.奏唐請之.太宗遣敍達等道士八人(國史云.武德八年乙酉,遣使入唐求佛老.唐帝許之.據此則羊皿自甲戍年死.而托生于此.則才年十餘歲矣.而云寵宰,說王遣請.其年月必有一誤.今兩存).王喜以佛寺爲道　.尊道士,坐儒士之上.道士等行鎭國內有名山川.古平壤城勢新月城也.道士等呪　南河龍.加築爲滿月城.因名龍堰城.作讖曰龍堰堵.且云千年寶藏堵,或鑿破靈石(俗云都帝　.亦云朝天石.蓋昔聖帝騎此石朝上帝故也).蓋金又奏築長城東北西南.時男役女耕.役至十六年乃畢.及寶藏王之世.唐太宗親統以六軍來征.又不利而還.高宗總章元年戊辰,右相劉仁軌,大將軍李勣,新羅金仁問等攻破國滅.擒王歸唐.寶藏王庶子率四千餘家,投于新羅(與國史少殊.故幷錄).大安八年辛未,祐世僧統到孤大山景福寺飛來方丈.禮普聖師之眞.有詩云.涅槃方等敎,傳受自吾師云云.至可惜飛房後.東明古國危.跋云.高麗藏王.感(惑)於道敎.不信佛法.師乃飛房,南至此山.後有神人.現於高麗馬嶺.告人云.汝國敗亡無日矣.具如國史.餘具載本傳與僧傳.師有高弟十一人.無上和尙與弟子金趣等,創金洞寺.寂滅,義融二師創珍丘寺.智藪創大乘寺.一乘與心正,大原等,創大原寺.水淨創維摩寺.四大與契育等,創中臺寺.開原和尙,創開原寺.明德創燕口寺.開心與普明亦有傳.皆如本傳.讚曰.釋氏汪洋海不窮.百川儒老盡朝宗.麗王可笑封沮　.不省滄溟徒臥龍．

   東京興輪寺金堂十聖
東壁, 坐庚向泥塑   我道   厭　   惠宿   安含   義湘
西壁, 坐甲向泥塑   表訓   蛇巴   元曉   惠空   慈藏



塔像 第四

迦葉佛宴坐石

玉龍集及慈藏傳 與諸家傳紀皆云 新羅月城東 龍宮南 有迦葉佛宴坐石 其地卽前佛時伽藍之墟也 今皇龍寺之地  卽七伽藍之一也 按國史 眞興王卽位十四 開國三年癸酉二月 築新宮於月城東 有皇龍現其地 王疑之 改爲皇龍寺 宴坐石在佛殿後面 嘗一謁焉 石之高可五六尺 來圍僅三　 幢立而平頂 眞興創寺已來 再經災火 石有　裂處 寺僧貼鐵爲護 乃有讚曰 惠日沈輝不記年 唯餘宴坐石依然 桑田幾度成滄海 可惜巍然尙未遷 旣而西山大兵已後 殿塔　燼 而此石亦夷沒 而僅與地平矣 按阿含經 迦葉佛是賢劫第三尊也 人壽二萬歲時 出現於世 據此以增減法計之 每成劫初 皆壽無量歲 漸減至壽八萬歲時 爲住劫之初 自此又百年減一歲 至壽十歲時 爲一減 又增至人壽八萬歲時 爲一增 如是二十減二十增 爲一住劫 此一住劫中 有千佛出世 今本師釋迦是第四尊也 四尊皆現於第九減中  自釋尊百歲壽時 至迦葉佛二萬歲時 已得二百萬餘歲 若至賢劫初第一尊拘留孫佛時 又幾萬歲也 自拘留孫佛時 上至劫初無量歲壽時又幾何也 自釋尊下至于今至元十八年辛巳歲 已得二千二百三十矣 自拘留孫佛 歷迦葉佛時 至于今 則直幾萬世也 有本朝名士吳世文 作歷代歌 從大金貞祐七年己卯 逆數至四萬九千六百餘歲 爲盤古開闢戊寅 又延禧宮錄事金希寧所撰大一歷法 自開闢上元甲子 至元豊甲子 一百九十三萬七千六百四十一歲 又纂古圖云 開闢至獲麟 二百七十六萬歲 按諸經 且以迦葉佛時至于今 爲此石之壽 尙距於劫初開闢時爲兒子矣 三家之說 尙不及玆兒石之年 其於開闢之說 疎之遠矣

遼東城育王塔

三寶感通錄載 高麗遼東城傍塔者 古老傳云 昔高麗聖王 按行國界次 至此城 見五色雲覆地 往尋雲中 有僧執錫而立 旣至便滅 遠看還現 傍有土塔三重 上如覆釜 不知是何 更往覓僧 唯有荒草 掘尋一丈 得杖幷履 又掘得銘 上有梵書 侍臣識之 云是佛塔 王委曲問詰 答曰 漢國有之 彼名蒲圖王(本作休屠王祭天金人) 因生信 起木塔七重 後佛法始至 具知始末 今更損高 本塔朽壞 育王所統一閻浮提洲 處處立塔 不足可怪 又唐龍朔中 有事遼左 行軍薛仁貴 行至隋主討遼古地 乃見山像 空曠蕭條 絶於行往 問古老 云是先代所現 便圖寫來京師(具在若函) 按西漢與三國地理志 遼東城在鴨綠之外 屬漢幽州 高麗聖王未知何君 或云東明聖帝 疑非也 東明以前漢元帝建昭二年卽位 成帝鴻嘉壬寅升遐 于時漢亦未見貝葉 何得海外陪臣 已能識梵書乎 然稱佛爲蒲圖王 似在西漢之時 西域文字或有識之者 故云梵書爾 按古傳 育王命鬼徒 每於九億人居地 立一塔 如是起八萬四千於閻浮界內 藏於巨石中 今處處有現瑞非一 蓋眞身舍利 感應難思矣 讚曰 育王寶塔遍塵　 雨濕雲埋蘚　斑 想像當年行路眼 幾人指點祭神　

金官城婆娑石塔

金官虎溪寺婆娑石塔者 昔此邑爲金官國時 世祖首露王之妃 許皇后名黃玉 以東漢建武二十四年甲申 自西域阿踰　國所載來 初公主承二親之命 泛海將指東 阻波神之怒 不克而還 白父王 父王命載玆塔 乃獲利涉 來泊南涯 有緋帆　旗珠玉之美 今云主浦 初解綾袴於岡上處曰綾峴 　旗初入海涯曰旗出邊 首露王聘迎之 同御國一百五十餘年 然于時海東未有創寺奉法之事 蓋像敎未至 而土人不信伏 故本記無創寺之文 逮第八代　知王二年壬辰 置寺於其地 又創王后寺(在阿道訥祇王之世 法興王之前) 至今奉福焉 兼以鎭南倭 具見本國本記 塔方四面五層 其彫鏤甚奇 石微赤斑色 其質良脆 非此方類也 本草所云點鷄冠血爲驗者是也 金官國亦名駕洛國 具載本記 讚曰 載厭緋帆　　輕 乞靈遮莫海濤驚 豈徒到岸扶黃玉 千古南倭　怒鯨 
 
高麗靈塔寺

僧傳云 釋普德 字智法 前高麗龍岡縣人也 詳見下本傳 常居平壤城 有山方老僧 來請講經 師固辭不免 赴講涅槃經四十餘卷 罷席 至城西大寶山　穴下禪觀 有神人來請 宜住此地 乃置錫杖於前 指其地曰 此下有八面七級石塔 掘之果然 因立精舍 曰靈塔寺 以居之 

皇龍寺丈六

新羅第二十四眞興王卽位十四年癸酉二月 將築紫宮於龍宮南 有黃龍現其地 乃改置爲佛寺 號黃龍寺 至己丑年 周圍墻宇 至十七年 方畢 末幾 海南有一巨舫 來泊於河曲縣之絲浦(今蔚州谷浦也) 　看有牒文云 西竺阿育王 聚黃鐵五萬七千斤 黃金三萬分 (別傳云 鐵四十萬七千斤 金一千兩 恐誤 或云三萬七千斤) 將鑄釋迦三尊像 末就 載舡泛海而祝曰 願到有緣國土 成丈六尊容 幷載模樣一佛二菩薩像 縣吏具狀上聞 勅使卜其縣之城東爽塏之地 創東竺寺 邀安其三尊 輸其金鐵於京師 以大建六年甲午三月(寺中記云 癸巳十月十七日) 鑄成丈六尊像 一鼓而就 重三萬五千七斤 入黃金一萬一百九十八分 二菩薩入鐵一萬二千斤 黃金一萬一百三十六分 安於皇龍寺 明年像淚流至踵 沃地一尺 大王升遐之兆 或云像成在眞平之世者 謬也 別本云 阿育王在西竺大香華國 生佛後一百年間 恨不得供養眞身 斂化金鐵若干斤 三度鑄成無功 時王之太子獨不預斯事 王使詰之 太子奏云 獨力非功 會知不就 王然之 乃載舡泛海 南閻浮提十六大國 五百中國 十千小國 八萬聚落 靡不周旋 皆鑄不成 最後到新羅國 眞興王鑄之於文仍林 像成 相好畢備 阿育此　無憂 後大德慈藏西學到五臺山 感文殊現身授訣 仍囑云 汝國皇龍寺 乃釋迦與迦葉佛講演之地 宴坐石猶在 故天竺無憂王 聚黃鐵若干斤泛海 歷一千三百餘年 然後乃到而國 成安其寺 蓋威緣使然也(與別記所載符同) 像成後 東竺寺三尊亦移安寺中 寺記云 眞平五(六)年甲辰 金堂造成 善德王代 寺初主眞骨歡喜師 第二主慈藏國統 次國統惠訓 次廂律師云 今兵火已來 大像與二菩薩皆融沒 而小釋迦猶存焉 讚曰 塵方何處匪眞鄕 香火因緣最我邦 不是育王難下手 月城來訪舊行藏

皇龍寺九層塔

新羅第二十七善德王卽位五年 貞觀十年丙申 慈藏法師西學 乃於五臺感文殊授法(詳見本傳) 文殊又云 汝國王是天竺刹利種王 預受佛記 故別有因緣 不同東夷共工之族 然以山川崎　故 人性　悖 多信邪見 而時或天神降禍 然有多聞比丘 在於國中 是以君臣安泰 萬庶和平矣 言已不現 藏知是大聖變化 泣血而退  經由中國大和池邊 忽有神人出問 胡爲至此 藏答曰 求菩提故 神人禮拜 又問 汝國有何留難 藏曰我國北連靺鞨 南接倭人 麗濟二國 迭犯封　 隣寇縱橫 是爲民梗 神人云 今汝國以女爲王 有德而無威 故隣國謀之 宜速歸本國 藏問歸鄕將何爲利益乎 神曰 皇龍寺護法龍 是吾長子 受梵王之命 來護是寺 歸本國 成九層塔於寺中 隣國降伏 九韓來貢 王祚永安矣 建塔之後 設八關會 赦罪人 則外賊不能爲害 更爲我於京畿南岸 置一精廬 共資予福 矛亦報之德矣 言已 遂奉玉而獻之 忽隱不現 (寺中記云 於終南山圓香禪師處 受建塔因由) 貞觀十七年癸卯十六日 將唐帝所賜經像袈裟幣帛 而還國 以建塔之事聞於上 善德王議於群臣 群臣曰 請工匠於百濟 然後方可 乃以寶帛請於百濟 匠名阿非知 受命而來 經營木石 伊干龍春(一作龍樹)幹蠱率小匠二百人 初立刹柱之日 匠夢本國百濟滅亡之狀 匠乃心疑停手 忽大地震動 晦冥之中 有一老僧一壯士 自金殿門出 乃立其柱 僧與壯士皆隱不現 匠於是改悔 畢成其塔 刹柱記云 鐵盤已上高四十二尺 已下一百八十三尺 慈藏以五臺所授舍利百粒 分安於柱中 幷通度寺戒壇 及大和寺塔 以副池龍之請(大和寺在阿曲縣南 今蔚州 亦藏師所創也) 樹塔之後 天地開泰 三韓爲一 豈非塔之靈蔭乎 後高麗王將謀伐羅 乃曰 新羅有三寶 不可犯也 何謂也 皇龍丈六 幷九層塔 與眞平王天賜玉帶 遂寢其謀 周有九鼎 楚人不敢北窺 此之類也 讚曰 鬼拱神扶壓帝京 輝煌金碧動飛　 登臨何　九韓伏 始覺乾坤特地平 又海東名賢安弘撰東都成立記云 新羅第二十七代 女王爲主 雖有道無威 九韓侵勞 若龍宮南皇龍寺建九層塔 則隣國之災可鎭 第一層日本 第二層中華 第三層吳越 第四層托羅 第五層鷹遊 第六層靺鞨 第七層丹國 第八層女狄 第九層穢貊 又按國史及寺中古記 眞興王癸酉創寺後 善德王代 貞觀十九年乙巳 塔初成 三十二孝昭王卽位七年 聖曆元年戊戌六月 霹靂(寺中古記云 聖德王代 誤也 聖德王代無戊戌) 第三十三聖德王代庚申歲 重成 四十八景文王代戊子六月 第二霹靂 同代第三重修 至本朝光宗卽位五年癸丑十月 第三霹靂 現(顯)宗十三年辛酉 第四重成 又靖宗二年乙亥 第四霹靂 又文宗甲辰年 第五重成 又憲(獻)宗末年乙亥 第五霹靂 肅宗丙子 第六重成 又高宗十六年戊戌冬月 西山兵火 塔寺丈六殿宇皆災

皇龍寺鐘 芬皇寺藥師 奉德寺鐘

新羅第三十五 景德大王 以天寶十三甲午 鑄皇龍寺鐘 長一丈三寸 厚九寸 入重四十九萬七千五百八十一斤 施主孝貞伊王三毛夫人 匠人里上宅下典 肅宗朝 重成新鐘 長六尺八寸 又明年乙未 鑄芬皇藥師銅像 重三十萬六千七百斤 匠人本彼部强古乃未 又捨黃銅一十二萬斤 爲先考聖德王 欲鑄巨鐘一口 未就而崩 其子惠恭大王乾運 以大曆庚戌十二月 命有司鳩工徒 乃克成之 安於奉德寺 寺乃孝成王開元二十六年戊寅 爲先考聖德大王奉福所創也 故鐘銘曰 聖德大王神鐘之銘(聖德乃景德之考 典光大王也 鐘本景德爲先考所施之金 故稱云聖德鐘爾) 朝散大夫前太子司議郞翰林郞金弼　(奚)奉敎撰鐘銘 文煩不錄

靈妙寺丈六

善德王創寺塑像因緣 具載良志法師傳 景德王卽位二十三年 丈六改金 租二萬三千七百碩(良志傳 作像之初成之費 今兩存之)

四佛山 掘佛山 萬佛山

竹嶺東百許里 有山屹然高峙 眞平王九年甲申 忽有一大石 四面方丈 彫四方如來 皆以紅紗護之 自天墜其山頂 王聞之命駕瞻敬 遂創寺　側 額曰大乘寺 請比丘亡名誦蓮經者主寺 　掃供石 香火不廢 號曰亦德山 或曰四佛山 比丘卒旣葬 塚上生蓮 又景德王遊幸栢栗寺 至山下聞地中有唱佛聲 命掘之 得大石 四面刻四方佛 因創寺 以掘佛爲號 今訛云掘石 王又聞唐代宗皇帝優崇釋氏 命工作五色　　 又彫沈檀木與明珠美玉 爲假山 高丈餘 置　　之上 山有　　怪石澗穴 區隔每一區內 有歌舞伎樂列國山川之狀 微風入戶 蜂蝶　翔 　雀飛舞 隱約視之 莫辨眞假 中安萬佛 大者逾方寸 小者八九分 其頭或巨黍者 或半菽者 螺　白毛 眉目的력 相互悉備 只可　　 莫得而詳 因號萬佛山 更鏤金玉爲流蘇幡蓋菴羅　　花果莊嚴 百步樓閣 臺殿堂　 都大雖微 勢皆活動 前有旋　比丘像千餘軀 下列紫金鐘三　 皆有閣有蒲牢鯨魚爲撞 有風而鐘鳴 則旋　僧皆　拜頭至地 隱隱有梵音 盖關　在乎鐘也 雖號萬佛 其實不可勝記 旣成 遣使獻之 代宗見之 嘆曰 新羅之巧天造 非[人]巧也 乃以九光扇 加置　岫間 因謂之佛光 四月八日 詔兩街僧徒 於內道場 禮萬佛山 命三藏不空 念讚密部眞詮千遍 以慶之 觀者皆嘆伏其巧 讚曰 天粧滿月四方裁 地湧明毫一夜開 妙手更煩彫萬佛 眞風要使遍三才

生義寺石彌勒

善德王時 釋生義常住道中寺 夢有僧引上南山而行 令結草爲標 至山之南洞 謂曰 我埋此處 請師出安嶺上 旣覺 與友人尋所標 至其洞掘地 有石彌勒出 置於三花嶺上 善德王十三年甲辰歲 創寺而居 後名生義寺 (今訛言性義寺 忠談師每歲重三重九 烹茶獻供者 是此尊也)

興輪寺壁　普賢

第五十四景明王時 興輪寺南門 及左右廊　災焚 未修 靖和弘繼二僧 募緣將修 貞明七年辛巳五月十五日 帝釋降于寺之左經樓 留旬日 殿塔及草樹土石 皆發異香 五雲覆寺 南池魚龍喜躍跳擲 國人聚觀嘆未曾有 玉帛梁稻施積丘山 工匠自來 不日成之 工旣畢 天帝將還 二僧白曰 天若欲還宮 請圖寫聖容 至誠供養 以報天恩 亦乃因玆留影 永鎭下方焉 帝曰 我之願力 不如彼普賢菩薩 遍垂玄化 　此菩薩像 虔設供養而不廢宜矣 二僧奉敎 敬　普賢菩薩於壁間 至今猶存其像

三所觀音 衆生寺

新羅古傳云 中華天子有寵姬 美艶無雙 謂古今圖　　有如此者 乃命善　者寫眞(　工傳失其名 或云張僧繇 則是吳人也 梁天監中 爲武陵王國侍郞直秘閣知　事 歷右將軍吳興太守 則乃中國梁陳間之天子也 而傳云唐帝者 海東人凡諸中國爲唐爾 其實未詳何代帝王 兩存之) 其人奉勅圖成 誤落筆汚赤 毁於臍下 欲改之而不能 心疑赤誌必自天生 功畢獻之 帝目之曰 形則逼眞矣 其臍下之誌 乃所內秘 何得知之竝寫 帝乃震怒 下圓扉將加刑 丞相奏云 所謂伊人其心且直 願赦宥之 帝曰彼旣賢直 朕昨夢之像 　進不差則宥之 其人乃　十一面觀音像呈之 協於所夢 帝於是意解赦之 其人旣免 乃與博士芬節約曰 吾聞新羅國敬信佛法 與子乘　于海 適彼同修佛事 廣益仁邦 不亦益乎 遂相與到新羅國 因成此寺大悲像 國人瞻仰 禳禱獲福 不可勝記 羅季天成中 正甫崔殷　久無胤息 詣玆寺大慈前祈禱 有娠而生男 未盈三朔 百濟甄萱襲犯京師 城中大潰 殷　抱兒來告曰 隣兵奄至 事急矣 赤子累重 不能俱免 若誠大聖之所賜 願借大慈之力覆養之 令我父子再得相見 涕泣悲　 三泣而三告之 　以襁褓 藏諸猊座下 眷眷而去 經半月寇退 來尋之 肌膚如新浴 貌體　好 乳香尙痕於口 抱持歸養 及壯聰惠過人 是爲丞魯 位至正匡 丞魯生郞中崔肅 肅生郞中齊顔焉 自此繼嗣不絶 殷　隨敬順王入本朝爲大姓 又統和十年三月 主寺釋性泰 　於菩薩前 自言弟子久住玆寺 精勤香火 晝夜匪懈 然以寺無田出 香祀無繼 將移他所 故來辭爾 是日 假寐夢大聖謂曰 師且住無遠離 我以緣化充齋費 僧　然感寤 遂留不行 後十三日 忽有二人 馬載牛　 到於門前 寺僧出問 何所而來 曰 我等是金州界人 向有一比丘到我云 我住東京衆生寺久矣 欲以四事之難 緣化到此 是以　施隣閭 得米六碩 鹽四碩 負載以來 僧曰 此寺無人緣化者 爾輩恐聞之誤 其人曰 向之比丘率我輩而來 到此神見井邊曰 距寺不遠 我先往待之 我輩隨逐而來 寺僧引入法堂前 其人瞻禮大聖 相謂曰 此緣化比丘之像也 驚嘆不已 故所納米鹽 追年不廢 又一夕寺門有火災 閭里奔救 升堂見像 不知所在 視之已立在庭中矣 問其出者誰 皆曰不知 乃知大聖靈威也 又大定十三年 癸巳間 有僧占崇 得住玆寺 不解文字 性本純粹 精勤火香 有一僧欲奪其居 訴於　衣天使曰 玆寺所以國家祈恩奉福之所 宜選會讀文疏者主之 天使然之 欲試其人 乃倒授疏文 占崇應手披讀如流 天使服膺 退坐房中 　之再讀 崇鉗口無言 天使曰 上人良由大聖之所護也 終不奪之 當時與崇同住者 處士金仁夫 傅諸鄕老 筆之于傳

栢栗寺

鷄林之北岳曰金剛嶺 山之陽有栢栗寺 寺有大悲之像一軀 不如作始 而靈異頗著 或云 是中國之神匠 塑衆生寺像時竝造也 諺云 此大聖曾上　利天 還來入法堂時 所履石上脚述至今不　 或云 救夫禮郞還來時之所視迹也 天授三年壬辰九月七日 孝昭王奉大玄薩　之子夫禮郞爲國仙 珠履千徒 親安常尤甚 天授四年((卽)長壽 二年)癸巳暮春之月 領徒遊金蘭 到北溟之境 被狄賊所掠而去 門客皆失措而還 獨安常追迹之 是三月十一日也 大王聞之 驚駭不勝曰 先君得神笛 傅于朕躬 今與玄琴藏在內庫 因何國仙忽爲賊　 爲之奈何(琴笛事具戴別傳) 時有瑞雲覆天尊庫 王又震懼使檢之 庫內失琴笛二寶 乃曰 朕何不予 昨失國仙 又亡琴笛 乃囚司庫吏金貞高等五人 四月募於國曰 得琴笛者 賞之一歲租 五月十五日 郞二親就栢栗寺大悲像前 　祈累夕 忽香卓上得琴笛二寶 而郞常二人來到於像後 二親顚喜 問其所由來 郞曰 予自被掠爲彼國大都仇羅家之牧子 放牧於大烏羅尼野(一本作都仇家奴 牧於大磨之野) 忽有一僧 容儀端正 手携琴笛來慰曰 憶桑梓乎 予不覺　于前曰 眷戀君親 何論其極 僧曰 然則宜從我來 遂率至海　 又與安常會 乃批笛爲兩分 與二人 各乘一隻 自乘其琴 泛泛歸來 俄然至此矣 於是具事馳聞 王大驚使迎 郞隨琴笛入內 施鑄金銀五器二副各重五十兩 摩衲袈裟五領 大　三千疋 田一萬頃納於寺 用答慈　焉 大赦國內 賜人爵三級 復民租三年 主寺僧移住奉聖 封郞爲大角干(羅之　宰爵名)父大玄阿　爲太大角干 母龍寶夫人爲沙粱部鏡井宮主 安常師爲大統 司庫五人皆免 賜爵各五級 六月十二日 有彗星　于東方 十七日 又　于西方 日官奏曰 不封爵於琴笛之瑞 於是冊號笛爲萬萬波波息 彗乃滅 後多靈異 文煩不戴 世謂安常爲俊永郞徒 不之審也 永郞之徒 唯眞才 繁完等知名 皆亦不測人也 (詳見別傅)

敏藏寺

　金里貧女寶開 有子名長春 從海賈而征 久無音耗 其母就敏藏寺(寺乃敏藏角干捨家爲寺)觀音前 克祈七日 而長春忽至 問其由緖 曰 海中風飄舶壞 同侶皆不免 予乘隻板歸泊吳涯 吳人收之 　耕于野 有異僧如鄕里來 弔慰勤勤 率我同行 前有深渠 僧掖我跳之 昏昏間如聞鄕音與哭泣之聲 見之乃已屆此矣 日　時離吳 至此　戌初 卽天寶四年乙酉四月八日也 景德王聞之 施田於寺 又納財幣焉

前後所將舍利

國使云 眞興王大淸三年己巳 梁使沈湖送舍利若干粒 善德王代貞觀十七年癸卯 慈藏法師所將佛頭骨 佛牙 佛舍利百粒 佛所著緋羅金點袈裟一領 其舍利分爲三 一分在皇龍塔 一分在太和塔 一分竝袈裟在通度寺戒壇 其餘未詳所在 壇有二級 上級之中 安石蓋如覆　 諺云 昔在本朝 相次有二廉使 禮壇擧石　而敬之 前感脩　在函中 後見巨蟾　石腹 自此不敢擧之 近有上將軍金公利生 庾侍郞碩 以高廟朝受旨 指揮江東 仗節到寺 擬欲擧石瞻禮 寺僧以往事難之 二公令軍士固擧之 內有小石函 函襲之中 貯以瑠璃筒 筒中舍利只四粒 傳示瞻敬 筒有小傷裂處 於是庾公適蓄一水精函子 遂奉施兼藏焉 識之以記 移御江都四年乙未歲也 古記稱 百枚分藏三處 今唯四爾 旣隱現隨人 多小不足怪也 又顔云 其皇龍寺塔災之日 石　之東面始有大班 至今猶然 卽大遼應曆三年癸丑歲也 本朝光廟五戴也 塔之第三災也 曹溪無衣子留詩云 聞道皇龍災塔日 連燒一面示無間 是也 自至元甲子已來 大朝使佐 本國皇華 爭來瞻禮 四方雲水 輻湊來參 或擧 不擧 眞身四枚外 變身舍利 碎如砂礫 現於력外 而異香郁烈 彌日不歇者 比比有之 此末季一方之奇事也 唐大中五年辛未 入朝使元弘所將佛牙 (今未詳所在 新羅文聖王代) 後唐同光元年癸未 本朝太祖卽位六年 入朝使尹質所將五百羅漢像 今在北崇山神光寺 大宋宣和元年己卯(睿廟十五年) 入貢使鄭克永 李之美等所將佛牙 今內殿置奉者是也 相傳云 昔義湘法師入唐 到終南山至相寺智儼尊者處 隣有宣律師 常受天供 每齊時天廚送食 一日律師請湘公齋 湘至坐定旣久 天供過時不至 湘乃空鉢而歸 天使乃至 律師問今日何故遲 天使曰 滿洞有神兵遮擁 不能得入 於是律師知湘公有神衛 乃服其道勝 仍留其供具 翌日又邀儼湘二師齋 具陳其由 湘公從容謂宣曰 師旣被天帝所敬 嘗聞帝釋宮有佛四十齒之一牙 爲我等輩請下人間 爲福如何 律師後與天使傳其意於上帝 帝限七日送與 湘公致敬訖 邀安大內 後至大宋徽宗朝 崇奉左道 時國人傳圖讖曰 金人敗國 黃巾之徒 諷日官 奏曰 金人者佛敎之謂也 將不利於國家 議將破滅釋氏 坑諸沙門 焚燒經典 而別造小舡 戴佛牙泛於大海 任隨緣流泊 于時適有本朝使者至宋 聞其事 以天花茸五十領 紵布三百疋 行賂於押舡內史 密授佛牙 但流空舡 使臣等旣得佛牙來奏 於是睿宗大喜 奉安于十員殿左掖小殿 常　匙殿門 施香燈于外 每親幸日 開殿瞻敬 至壬辰歲移御次 內官悤遽中 忘不收檢 至丙申四月 御願堂神孝寺釋蘊光請致敬佛牙 聞于上 勅令內臣遍檢宮中 無得也 時栢臺侍御史崔沖命薛伸 急徵于諸謁者房 皆未知所措 內臣金承老奏曰 壬辰年移御時紫門日記推看 從之 記云 入內侍大府卿李白全受佛牙函云 召李詰之 對曰請歸家更尋私記 到家檢看 得左番謁者金瑞龍佛牙函准受記來呈 召問瑞龍 無辭以對 又以金承老所奏云 壬辰至今丙申 五年間 御佛堂及景靈殿上守等囚禁問當 依違未決 隔三日 夜中 瑞龍家園墻裏 有投擲物聲 以火檢看 乃佛牙函也 函本內一重沈香合 次重純金合 次外重白銀函 次外重瑠璃函 次外重螺鈿函 各幅子如之 今但瑠璃函爾 喜得之 入達于內 有司議 金瑞龍及兩殿上守皆誅 晋陽府奏云 因佛事 不合多傷人 皆免之 更勅十員殿中庭 特造佛牙殿安之 令將士守之 擇吉日 請神孝寺上房蘊光 領徒三十人 入內設齋敬之 其日入置承宣崔弘 上將軍崔公衍 李令長 內侍 茶房等 侍立于殿庭 依次頂戴敬之 佛牙區穴間 舍利不如數 晋陽府以白銀合貯而安之 時主上謂臣下曰 朕自亡佛牙已來 自生四疑 一疑 天宮七日限滿而上天矣 二疑 國亂如此 牙旣神物 且移有緣無事之邦矣 三疑 貪財小人 盜取函幅 　之溝壑矣 四疑 盜取珍利 而無計自露 匿藏家中矣 今第四疑當之矣 乃放聲大哭 滿庭皆　涕 獻壽至有煉頂燒臂者 不可勝計 得此實錄於當時內殿焚修前祗林寺大禪師覺猷 言親所眼見 使予錄之 又至庚午出都之亂 顚沛之甚 過於壬辰 十員殿監主禪師心鑑 亡身佩持 獲免於賊難 達於大內 大賞其功 移授名刹 今住永山寺 是亦親聞於彼 眞興王代天嘉六年乙酉 陳使劉思與釋明觀 戴送佛經論一千七百餘卷 貞觀十七年 慈藏法師戴三藏四百餘函來 安于通度寺 興德王代大和元年丁未 入學僧高麗釋丘德 　佛經若干函來 王與諸寺僧徒 出迎于興輪寺前路 大中五年 入朝使元弘 　佛經若干軸來 羅末普耀禪師再至吳越 載大藏經來 卽海龍王寺開山祖也 大宋元祐甲戌 有人眞讚云 偉哉初祖 巍乎眞容 再至吳越 大藏成功 賜銜普耀 鳳詔四封 若問其德 白月淸風 又大定中 漢南管記彭祖　留詩云 水雲蘭若住空王 況是神龍穩一場 畢竟名藍誰得似 初傳像敎自南方 有跋云 昔普耀禪師始求大藏於南越 　旋返次 海風忽起 扁舟出沒於波間 師卽言曰 意者神龍欲留經耶 遂呪願乃誠 兼奉龍歸焉 於是風靜波息 旣得還國 遍賞山川 求可以安邀處 至此山 忽見瑞雲起於山上 乃與高弟弘慶 經營蓮社 然則像敎之東漸 實始乎此 漢南管記彭祖　 題 寺有龍王堂 頗多靈異 乃當時隨經而來止者也 至今猶存 又天成三年戊子 默和尙入唐 亦載大藏經來 本朝睿廟時 慧照國師奉詔西學 市遼本大藏三部而來 一本今在定惠寺(海印寺有一本 許參政宅有一本) 大安二年 本朝宣宗代 祐世僧統義天入宋 多將天台敎觀而來 此外方冊所不載 高僧信士 往來所　 不可詳記 大敎東漸 洋洋乎慶矣哉 讚曰 華月夷風尙隔烟 鹿園鶴樹二千年 流傳海外眞堪賀 東震西乾共一天 按此錄 義湘傳云 永徽初 入唐謁智儼 然據浮石本碑 湘 武德八年生 　歲出家 永徽元年庚戌 與元曉同伴欲西入 至高麗 有難而廻 至龍朔元年辛酉 入唐 就學於智儼 總章元年 儼遷化 咸亨二年 湘來還新羅 長安二年壬寅示滅 年七十八 則疑與儼公齋於宣律師處 請天宮佛牙 在辛酉至戊辰七八年間也 本朝高廟入江都壬辰年 疑天宮七日限滿者 誤矣 　利天一日夜 當人間一百歲 且從湘公初入唐辛酉 計至高廟壬辰 六百九十三歲也 至庚子年 始滿七百年 而七日限已滿矣 至出都至元七年庚午 則七百三十年 若如天言 而七日後還天宮 則禪師心鑑出都時 佩持出獻者 恐非眞佛牙也 於是年春出都前 於大內集諸宗名德 乞佛牙舍利 精勤雖切 而不得一枚 則七日限滿 上天者幾矣 二十一年甲申 修補國淸寺金塔 國主與莊穆王后 幸妙覺寺 集衆慶讚訖 右佛牙 與洛山水精念珠 如意珠 君臣與大衆 皆瞻奉頂戴 後幷納金塔內 予亦預斯會 而親見所謂佛牙者 長三寸許 而無舍利焉 無極記

彌勒仙花 末尸郞 眞慈師

第二十四眞興王 姓金氏 名　麥宗 一作深麥宗 以梁大同六年庚申卽位 慕伯父法興之志 一心奉佛 廣興佛寺 度人爲僧尼 又天性風味 多尙神仙 擇人家娘子美艶者 捧爲原花 要聚徒選士 敎之以孝悌忠信 亦理國之大要也 乃取南毛娘 　貞娘兩花 聚徒三四百人 　貞者嫉妬毛娘 多置酒飮毛娘 至醉潛　去北川中 擧石埋殺之 其徒罔知去處 悲泣而散 有人知其謀者 作歌誘街巷小童 唱於街 其徒聞之 尋得其尸於北川中 乃殺　貞娘 於是大王下令 廢原花 累年 王又念欲興邦國 須先風月道 更下令 選良家男子有德行者 改爲花娘(郞) 始奉薛原娘爲國仙 此花郞國仙之始 故竪碑於溟州 自此使人悛惡更善 上敬下順 五常六藝 三師六正 廣行於代(國史 眞智王大建八年庚申始奉花郞 恐史傳乃誤) 及眞智王代 有興輪寺僧眞慈(一作貞慈也) 每就堂主彌勒像前 發原(願)誓言 願我大聖化作花郞 出現於世 我常親近　容 奉以周旋 其誠懇至禱之情 日益彌篤一夕夢有僧 謂曰 汝往熊川(今公州) 水源寺 得見彌勒仙花也 慈覺而驚喜 尋其寺 行十日程 一步一禮 及到其寺 門外有一郞 濃纖不爽 盼　而迎 引入小門 邀致賓軒 慈且升且揖曰 郞君素昧平昔 何見待殷勤如此 郞曰 我亦京師人也 見師高蹈遠屆 勞來之爾 俄而出門 不知所在 慈謂偶爾 不甚異之 但與寺僧　　昔之夢興(與)來之之意 且曰 暫寓下榻 欲待彌勒仙花何如 寺僧欺其情蕩然 而見其懃恪 乃曰 此去南隣有千山 自古賢哲寓止 多有冥感 　歸彼居 慈從之 至於山下 山靈變老人出迎曰 到此奚爲 答曰 願見彌勒仙花爾 老人曰 向於水源寺之門外 已見彌勒仙花 更來何求 慈聞卽驚汗 驟還本寺 居月餘 眞智王聞之 徵詔問其由 曰 郞旣自稱京師人 聖不虛言 　覓城中乎 慈奉宸旨 會徒衆 遍於閭閻間 物色求之 有一小郞子 斷紅齊具 眉彩秀麗 靈妙寺之東北路傍樹下 婆娑而遊 慈　之驚曰 此彌勒仙花也 乃就而問曰 郞家何在 願聞芳氏 郞答曰 我名未尸 兒孩時爺孃俱歿 未知何姓 於時肩輿而入見於王 王敬愛之 奉爲國仙 其和睦子弟 禮義風敎 不類於常 風流耀世 幾七年 忽亡所在 慈哀懷殆甚 然飮沐慈澤 　承淸化 能自悔改 精修爲道 晩年亦不知所終 說者曰 未與彌聲相近 尸與力形相類 乃託其近似而相謎也 大聖不獨感慈之誠款也 抑有緣于玆土 故比比示現焉 至今國人稱神仙曰彌勒仙花 凡有媒係於人者曰未尸 皆慈氏之遺風也 路傍樹至今名見郞 又俚言似如樹(一作印如樹) 讚曰 尋芳一步一瞻風 到處栽培一樣功 　地春歸無覓處 誰知頃刻上林紅

南白月二聖 努　夫得 　　朴朴

白月山兩聖成道記云 白月山在新羅仇史郡之北(古之屈自郡 今義安郡) 峰巒奇秀 延　數百里 眞巨鎭也 古老相傳云 昔唐皇帝嘗鑿一池 每月望前 月色滉朗 中有一山 　石如師子 隱映花間之影 現於池中 上命　工圖其狀 遺使搜訪天下 至海東 見此山有大師子　 山之西南二步許 有三山 其名花山(其山一體三首 故云三山) 與圖相近 然未知眞僞 以隻履懸於師子　之頂 使還奏聞 履影亦現池 帝乃異之 賜名曰白月山(望前白月影現故以名之) 然後池中無影 山之東南三千步許 有仙川村 村有二人 其一曰努　夫得(一作等) 父名月藏 母味勝 其一曰　　朴朴 父名修梵 母名梵摩(鄕傳云雉山村 誤矣 二士之名方言 二家各以二士心行騰騰苦節二義名之爾) 皆風骨不凡 有域外遐想 而相與友善 年皆弱冠 往依村之東北嶺外法積房 剃髮爲僧 未幾聞西南雉山村法宗谷僧道村有古寺 可以　眞 同往大佛田小佛田二洞 各居焉 夫得寓懷眞庵 一云壤寺(今懷眞洞有古寺基是也) 朴朴居瑠璃光寺(今梨山上有寺基是也) 皆　妻子而居 經營産業 交相來往 棲神安養 方外之志 未常暫廢 觀身世無常 因相謂曰 　田美歲良利也 不如衣食之應念而至 自然得飽煖也 婦女屋宅情好也 不如蓮池華藏千聖 共遊鸚鵡孔雀 以相娛也 　學佛當成佛 修眞必得眞 今我等旣落彩爲僧 當脫略纏結 成無上道 豈宜汨沒風塵 與俗輩無異也 遂唾謝人間世 將隱於深谷 夜夢白毫光自西而至 光中垂金色臂 摩二人頂 及覺說夢 與之符同 皆感嘆久之 遂入白月山無等谷(今南藪洞也) 朴朴師占北嶺師子　 作板屋八尺房而居 故云板房 夫得師占東嶺磊石下有水處 亦成方丈而居焉 故云磊房(鄕傳云 夫得處山北[瑠璃]洞 今板房 朴朴居山南法精洞磊房 與此相反 以今驗之 鄕傅誤矣) 各庵而居 夫得勤求彌勒 朴朴禮念彌　 夫盈三載 景龍三年己酉四月八日 聖德王卽位八年也 日將夕 有一娘子年幾二十 姿儀殊妙 氣襲蘭麝 俄然到北庵(鄕傅云南奄) 請寄宿焉 因投詞曰 行遲日落千山暮 路隔城遙絶四隣 今日欲投庵下宿 慈悲和尙莫生嗔 朴朴曰 蘭若護淨爲務 非爾所取近 行矣 無滯此處 閉門而入(記云 我百念灰今無以血囊見試) 娘歸南奄(傳曰北庵) 又請如前 夫得曰 汝從何處 犯夜而來 娘答曰 湛然與太虛同體 何有往來 但聞賢士志願深重 德行高堅 將欲助成菩提 因投一偈曰 日暮千山路 行行絶四隣 竹松陰轉邃 溪洞響猶新 乞宿非迷路 尊師欲指津 願惟從我請 且莫問何人 師聞之驚駭 謂曰 此地非婦女相汚 然隨順衆生 亦菩薩行之一也 況窮谷夜暗 其可忽視歟 乃迎揖庵中而置之 至夜淸心礪操 微燈半壁 誦念厭厭 及夜將艾 娘呼曰 予不幸適有産憂 乞和尙排備　草 夫得悲矜莫逆 燭火殷勤 娘旣産 又請浴 弩　　懼交心 然哀憫之情有加無已 又備盆槽 坐娘於中 薪湯以浴之 旣而槽中之水香氣郁烈 變成金液 弩　大駭 娘曰 吾師亦宜浴此 　勉强從之 忽覺精神爽凉 肌膚金色 視其傍忽生一蓮臺 娘勸之坐 因謂曰  我是觀音菩薩 來助大師 成大菩提矣 言訖不現 朴朴謂　今夜必染戒 將歸　之 旣至 見　坐蓮臺 作彌勒尊像 放光明 身彩檀金 不覺　頭而禮曰 何得至於此乎 　具　其由 朴朴嘆曰 我乃障重 幸逢大聖 而反不遇 大德至仁 先吾著鞭 願無忘昔日之契 事須同攝 　曰 槽有餘液 但可浴之 朴朴又浴 亦如前成無量壽 二尊相對儼然 山下村民聞之 競來瞻仰 嘆曰 希有 希有 二聖爲說法要 全身　雲而逝 天寶十四年乙未 新羅景德王卽位(古記云 天鑑二十四年乙未法興卽位 何先後倒錯之甚如此) 聞斯事 以丁酉歲遣使創大伽藍 號白月山南寺 廣德二年(古記云大曆元年 亦誤)甲辰七月十五日 寺成 更塑彌勒尊像 安於金堂 額曰 現身成道彌勒之殿 又塑彌　像安於講堂 餘液不足 塗浴未周 故彌　像亦有斑駁之痕 額曰 現身成道無量壽殿 議曰 娘可謂應以婦女身攝化者也 華嚴經 摩耶夫人善知識 寄十一地生佛如幻解脫門 今娘之　産微意在此 觀其投詞 哀婉可愛 宛轉有天仙之趣 嗚呼 使娘婆不解隨順衆生語言 　羅尼 其能若是乎 其末聯宜云 淸風一榻莫予嗔 然不爾云者 盖不欲同乎流俗語爾 讚曰 滴翠　前剝　聲 何人日暮　雲　 南庵且近宜尋去 莫踏蒼苔汚我庭 右北庵 谷暗何歸已暝煙 南窓有　且流連 夜　百八深深轉 只恐成喧惱客眠 右南庵 十里松陰一徑迷 訪僧來試夜招提 三槽浴罷天將曉 生下雙兒擲向西 右聖娘

芬皇寺千手大悲 盲兒得眼

景德王代 漢岐里女希明之兒 生五稔而忽盲 一日其母抱兒 詣芬皇寺左殿北壁畵千手大悲前 令兒作歌禱之 遂得明 其詞曰 膝　古召　二尸掌音毛乎　內良 千手觀音叱前良中 祈以　白屋尸置內乎多 千隱手叱千隱目　 一等下叱放一等　除惡　 二于萬隱吾羅 一等沙隱賜以古只內乎叱等邪阿邪也 吾良遺知　賜尸等焉 放冬矣用屋尸慈悲也根古 讚曰 竹馬　笙戱陌塵 一朝雙碧失瞳人 不因大士廻慈眼 虛度楊花幾社春

洛山二大聖 觀音 正趣 調信

昔義湘法師 始自唐來還 聞大悲眞身住此海邊　內 故因名洛山 蓋西域寶　洛伽山 此云小白華 乃白衣大士眞身住處 故借此名之 齋戒七日 浮座具晨水上 龍天八部侍從 引入　內 參禮空中 出水精念珠一貫給之 湘領受而退 東海龍亦獻如意寶珠一顆 師捧出 更齋七日 乃見眞容 謂曰於座上山頂 雙竹湧生 當其地作殿宜矣 師聞之出　 果有竹從地湧出 乃作金堂 塑像而安之 圓容麗質 儼若天生 其竹還沒 方知正是眞身住也 因名其寺曰洛山 師以所受二珠 鎭安于聖殿而去 後有元曉法師 繼踵而來 欲求瞻禮 初至於南郊水田中 有一白衣女人刈稻 師戱請其禾 女以稻荒戱答之 又行至橋下 一女洗月水帛 師乞水 女酌其穢水獻之 師覆　之 更酌川水而飮之 時野中松上有一靑鳥 呼曰休醍　和尙 忽隱不現 其松下有一隻脫鞋 師旣到寺 觀音座下又有前所見脫鞋一隻 方知前所遇聖女乃眞身也 故時人謂之觀音松 師欲入聖　 更覩眞容 風浪大作 不得入而去 後有　山祖師梵日 太和年中入唐 到明州開國寺 有一沙彌 截左耳 在衆僧之末 與師言曰 吾亦鄕人也 家在溟州界翼嶺縣德耆坊 師他日若還本國 須成吾舍 旣而遍遊叢席 得法於鹽官(事具在本傳) 以會昌七年丁卯還國 先創　山寺而傳敎 大中十二年戊寅二月十五日 夜夢昔所見沙彌到窓下 曰 昔在明州開國寺 與師有約 旣蒙見諾 何其晩也 祖師驚覺 押數十人 到翼嶺境 尋訪其居 有一女居洛山下村 問其名 曰德耆 女有一子 年才八歲 常出遊於村南石橋邊 告其母曰 吾所與遊者 有金色童子 母以告于師 師驚喜 與其子尋所遊橋下 水中有一石佛　出之 截左耳 類前所見沙彌卽正趣菩薩之像也 乃作簡子 卜其營構之地 洛山上方吉 乃作殿三間安其像(古本載梵日事在前 湘曉二師在後 然按湘曉二師爾 (事)[在]於高宗之代 梵日在於會昌之後 相去一百七十餘歲 故今前却而編次之 或云梵日爲湘之門人 謬妄也) 後百餘年 野火連延到此山 唯二聖殿獨免其災 餘皆　燼 及西山大兵已來 癸丑 甲寅年間 二聖眞容及二寶珠 移入襄州城 大兵來攻甚急 城將陷時 住持禪師阿行(古名希玄)以銀合盛二珠 佩持將逃逸 寺奴名乞升奪取 深埋於地 誓曰 我若不免死於兵 則二寶珠終不現人間 人無知者 我若不死 當奉二寶獻於邦家矣 甲寅十月二十二日城陷 阿行不免 而乞升獲免 兵退後掘出 納於溟州道監倉使 時郞中李祿綏爲監倉使 受而藏於監倉庫中 每交代傳受 至戊午十一月 本業老宿祗林寺住持大禪師覺猷奏曰 洛山二珠 國家神寶 襄州城陷時 寺奴乞升埋於城中 兵退 取納監倉使 藏在溟州營庫中 今溟州城殆不能守矣 宜輸安御府 主上允可 發夜別抄十人 率乞升 取於溟州城 入安於內府 時使介十人各賜銀一斤 米五石 昔新羅爲京師時 有世逵寺(今興敎寺也)之莊舍 在溟州捺李郡(按地理志 溟州無捺李郡 唯有捺城郡 本捺生郡 今寧越 又牛首州領縣有捺靈郡 本捺己郡 今剛州 牛首州今春州 今言捺李郡 未知孰是) 本寺遺(遣)僧調信爲知莊 信到莊上 悅(太)守金昕公之女 惑之深 屢就洛山大悲前 潛祈得幸 方數年間 其女已有配矣 又往堂前怨大悲之不遂已 哀泣至日暮 情思倦憊 俄成假寢 忽夢金氏娘容豫入門 粲然啓齒而謂曰 兒早識上人於半面 心乎愛矣 未嘗暫忘 迫於父母之命 强從人矣 今願爲同穴之友 故來爾 信乃顚喜 同歸鄕里 計活四十餘霜 有兒息五 家徒四壁 藜藿不給 遂乃落魄 扶携 糊其口於四方 如是十年 周流草野 懸　百結 亦不掩體 適過溟州蟹縣嶺 大兒十五歲者忽　死 痛哭收　於道 從率餘四口 到羽曲縣(今羽縣也) 結茅於路傍而舍 夫婦老且病 飢不能興 十歲女兒巡乞 乃爲里獒所　 號痛臥於前 父母爲之　　 泣下數行 婦乃[皺]澁拭涕 倉卒而語曰 予之始遇君也 色美年芳 衣袴稠鮮 一味之甘 得與子分之 數尺之煖 得與子共之 出處五十年 情鐘莫逆 恩愛稠繆 可謂厚緣 自比年來 衰病歲益深 飢寒日益迫 傍舍壺漿 人不容乞 千門之　 重似丘山 兒寒兒飢 未遑計補 何暇有愛悅夫婦之心哉 紅顔巧笑 草上之露 約束芝蘭 柳恕飄風 君有我而爲累 我爲君爲足憂 細思昔日之歡 適爲憂患所階 君乎予乎 奚至此極 與其衆鳥之同　 焉知隻鸞之有鏡 寒　炎附 情所不堪 然而行止非人 離合有數 請從此辭 信聞之大喜 各分二兒將行 女曰 我向桑梓 君其南矣 方分手進途而形開 殘燈　吐 夜色將　 及旦　髮盡白 　　然殊無人世意 已壓勞生 如　百年辛苦 貪染之心 　然氷釋 於是　對聖容 懺滌無已 歸撥蟹峴所埋兒塚 乃石彌勒也 灌洗奉安于隣寺 還京師 免莊任 傾私財 創淨土寺 懃修白業 後莫知所終 議曰 讀此傳 掩卷而追繹之 何必信師之夢爲然 今皆知其人世之爲樂 欣欣然役役然 特未覺爾 乃作詞誡之曰 快適須臾意已閑 暗從愁裏老蒼顔 不須更待黃粱熟 方悟勞生一夢間 治身藏否先誠意 鰥夢蛾眉賊夢藏 何以秋來淸夜夢 時時合眼到淸凉 

魚山佛影

古記云 萬魚寺(山)者 古之慈成山也 又阿耶斯山 (當作摩耶斯 此云魚也) 傍有呵　國 昔天卵下于海邊 作人御國 卽首露王 當此時 境內有玉池 池有毒龍焉 萬魚山有五羅刹女 往來交通 故時降電雨 歷四年 五穀不成 王呪禁不能 稽首請佛說法 然後羅刹女受五戒而無後害 故東海魚龍遂化爲滿洞之石 各有鍾磬之聲(已上古記) 又按 大定十二年庚子 卽明宗十一年也 始創萬魚寺 棟粱寶林狀奏所稱 山中奇異之迹 與北天竺訶羅國佛影事 符同者有三 一 山之側近地粱州界玉池 亦毒龍所蟄 是也 二 有時自江邊雲氣始出 來到山頂 雲中有音樂之聲 是也 三 影之西北有盤石 常貯水不絶 云是佛浣濯袈裟之地是也 已上皆寶林之說 今親來瞻禮 亦乃彰彰可敬信者有二 洞中之石 凡三分之二 皆有金玉之聲 是一也 遠瞻卽現 近瞻不見 或見不見等 是一也 北天之文 具錄於後 可函觀佛三昧經第七卷云 佛到耶乾訶羅國古仙山 　　花林毒龍之側 靑蓮化泉化 羅刹穴中 阿那斯山南 爾時彼穴有五羅刹 化作女龍 與毒龍通 龍復降雹 羅刹亂行 飢饉疾疫 已歷四年 王驚懼 禱祀神祗 於事無益 時有梵志 聰明多智 白言大王 伽毗羅淨飯王子 今者成道號釋迦文 王聞是語 心大歡喜 向佛作禮曰 云何今日佛日已興 不至此國 爾時如來　諸比丘 得六神通者 隨從佛後 受那乾訶羅王弗婆浮提請 爾時世尊 頂放光明 化作一萬諸大化佛 往至彼國 爾時 龍王及羅刹女 五體投地 求佛受戒 佛卽爲說三歸五戒 龍王聞已 長　合掌 勸請世尊常住此間 佛若不在 我有惡心 無由得成阿　菩提 時梵天王復來禮佛 請婆伽婆爲未來世諸衆生故 莫獨偏爲此一小龍 百千梵王皆作是請 是龍王出七寶臺 奉上如來 佛告龍王 不須此臺 汝今但以羅刹石窟 持以施我 龍歡喜(云云) 爾時如來安慰龍王 我受汝請 坐汝窟中 經千五百歲 佛湧身入石  猶如明鏡 人見面像 諸龍皆現 佛在石內 映現於外 爾時諸龍合掌歡喜 不出其地 常見佛日 爾時世尊結伽跌坐在石壁內 衆生見時 遠望卽現 近則不現 諸天供養佛影 影亦說法 又云 佛蹴　石之上 卽便成金玉之聲 高僧傳云 惠遠聞天竺有佛影 昔爲龍所留之影 在北天竺月支國那竭呵城南古仙人石室中(云云) 又法現西域傳云 至那竭國界 那竭城南半由旬有石室 博山西南面 佛留影此中 去十餘步觀之 如佛眞形 光明炳著 轉遠轉微 諸國王遣工摹寫 莫能　　 國人傳云 賢劫千佛 皆當於此留影 影之西百步許 有佛在時剃髮剪爪之地(云云) 星函西域記第二卷云 昔如來在世之時 此龍爲牧牛之士 供王乳酪 進奏失宜 旣獲譴　 心懷　恨 以金錢買花供養 授記卒堵婆 願爲惡龍 破國害王 特趣石壁 投身而死 遂居此窟爲大龍王 適起惡心 如來鑑此 變身通力而來至 此龍見佛 毒心遂止 受不殺戒 因請如來常居此穴 常受我供 佛言 吾將寂滅 爲汝留影 汝若毒忿 常觀語影 毒心當止 攝神獨入石室 遠望卽現 近則不現 又令石上蹴爲七寶(云云) 已上皆經文 大略如此 海東人名此山爲阿那斯 當作摩那斯 此飜爲魚 盖取彼北天事 而稱之爾 

臺山五萬眞身

按山中古傳 此山之署名 眞聖住處者 始自慈藏法師 初法師欲見中國五臺山文殊眞身 以善德王代 貞觀十年丙申(唐僧傳云十二年 今從三國本史) 入唐 初至中國太和池邊石文殊處 虔祈七日 忽夢大聖授四句偈 覺而記憶 然皆梵語 罔然不解 明旦忽有一僧 將緋羅金點袈裟一領 佛鉢一具 佛頭骨一片 到于師邊 問何以無聊 師答以夢所受四句偈 梵音不解 爲辭 僧譯之云 呵　婆佐　 是曰了知一切法 達　다　야 云自性無所有 　伽　伽　 云如是解法性 達　盧舍那 云卽見盧舍那 仍以所將袈裟等 付而囑云 此是本師釋伽尊之道具也 汝善護持 又曰 汝本國艮方溟州界有五臺山 一萬文殊常住在彼 汝往見之 言已不現 遍尋靈迹 將欲東還 太和池龍現身請齋 供養七日 乃告云 昔之傳偈老僧 是眞文殊也 亦有　囑創寺立塔之事 具載別傳 師以貞觀十七年 來到此山 欲覩眞身 三日晦陰 不果而還 復往元寧寺 乃見文殊云 至葛蟠處 今淨　寺是(亦載別傳) 後有頭　信義 乃梵日之門人也 來尋藏師憩息之地 創庵而居 信義旣卒 庵亦久廢 有水多寺長老有緣 重創而居 今月精寺是也 藏師之返新羅 淨神大王太子寶川 孝明二昆弟(按國史 新羅無淨神寶川孝明三父子明文 然此記下文云 神龍元年開土立寺 則神龍乃聖德王卽位四年乙巳也 王名興光 本名隆基 神文之第二子也 聖德之兄孝照 名理恭 一作洪 亦神文之子 神文政明字日照 則淨神恐政明神文之訛也 孝明乃孝照一作昭之訛也 記云孝明卽位 而神龍年開土立寺云者 亦不細詳言之爾 神龍年立寺者乃聖德王也) 到河西府(今溟州亦有河西郡是也 一作河曲縣 今蔚州非是也) 世獻角干之家 留一宿 翌日過大嶺 各領千徒  到省烏坪 遊覽累日 忽一夕昆弟二人 密約方外之志 不令人知 逃隱入五臺山(古記云 大和元年戊申八月初 王隱山中 恐此文大誤 按孝照一作昭 以天授三年壬辰卽位 時年十六 長安二年壬寅崩 壽二十六 聖德以是年卽位 年二十二 若曰大和元年戊申 則先於孝照卽位甲辰已過四十五歲 乃太宗文武王之世也 以此知此文爲誤 故不取之) 侍衛不知所歸 於是還國 二太子到山中 靑蓮忽開地上 兄太子結庵而止住 是日寶川庵 向東北行六百餘步 北臺南麓 亦有靑蓮開處 弟太子孝明又結庵而止 各懃修業 一日同上五峯瞻禮次 東臺滿月山 有一萬觀音眞身現在 南臺麒麟山 八大菩薩爲首 一萬地臧 西臺長嶺山 無量壽如來爲首 一萬大勢至 北臺象王山 釋迦如來爲首 五百大阿羅漢 中臺風盧山亦名地盧山 毗盧遮那爲首 一萬文殊 如是五萬眞身一一瞻禮 每日寅朝 文殊大聖到眞如院 今上院 變現三十六種形 或時現佛面形 或作寶珠形 或作佛眼形 或作佛手形 或作寶塔形 或萬佛頭形 或作萬燈形 或作金橋形 或作金鼓形 或作金鐘形 或作神通形 或作金樓形 或作金輪形 或作金剛杵形 或作金甕形 或作金鈿形 或五色光明形 或五色圓光形 或吉祥草形 或靑蓮花形 或作金田形 或作銀田形 或作佛足形 或作雷電形 或[如]來湧出形 或地神湧出形 或作金鳳形 或作金烏形 或馬産師子形 或鷄産鳳形 或作靑龍形 或作白象形 或作鵲鳥形 或牛産師子形 或作遊猪形 或作靑蛇形 二公每汲洞中水 煎茶獻供 至夜各庵修道 淨神王之弟與王爭位 國人廢之 遣將軍四人到山迎之 先到孝明庵前呼萬歲 時有五色雲 七日垂覆 國人尋雲而畢至 排列鹵簿 將邀兩太子而歸 寶川哭泣以辭 乃奉孝明歸卽位 理國有年(記云 在位二十餘年 盖崩年壽二十六之訛也 在位但十年爾 又神文之弟爭位事 國史無文 未詳) 以神龍元年(乃唐中宗復位之年 聖德王卽位四年也) 乙已三月初四日 始改創眞如院 大王親率百寮到山 營構殿堂 竝塑泥像文殊大聖安于堂中 以知識靈下等五員 長轉華嚴經 仍結爲華嚴寺 長年供費 每歲春秋 各給近山州縣倉租一百石 淨油一石 以爲恒規 自院西行六千步 至牟尼岾 古伊峴外 柴地十五結 粟枝六結 坐位二結 創置莊舍焉 寶川常汲服其靈洞之水 故晩年肉身飛空 到流沙江外 蔚珍國掌千窟停止 誦隨求　羅尼 日夕爲課 窟神現身白云 我爲窟神已二千年 今日始聞隨求眞詮 請受菩薩戒 旣受已 翌日窟亦無形 寶川驚異 留二十日乃還五臺山神聖窟 又修眞五十年 　利天神三時聽法 淨居天衆烹茶供獻 四十聖騰空十尺 常時護衛 所持錫杖一日三時作聲 　房三　 用此爲鐘磬 隨時修業 文殊或灌水寶川頂 爲授成道記　 川將圓寂之日 留記後來山中所行輔益邦家之事云 此山乃白頭山之大　 各臺眞身常住之地 靑 在東臺北角下 北臺南麓之末 宜置觀音房 安圓像觀音 及靑地畵一萬觀音像 福田五員 晝讀八卷金經 仁王 般若 千手呪 夜念觀音禮懺 稱名圓通社 赤[在]任南臺南面 置地藏房 安圓像地藏 及赤地畵八大菩薩爲首一萬地藏像 福田五員 晝讀地藏經 金剛般若 夜占察禮懺 稱金剛社 白 方西臺南面 置彌　房 安圓像無量壽 及白地畵無量壽如來爲首一萬大勢至 福田五員 晝讀八卷法華 夜念彌　禮懺稱 水精社 黑 地北臺南面 置羅漢堂 安圓像釋迦 及黑地畵釋迦如來爲首五百羅漢 福田五員 晝讀佛報恩經 涅槃經 夜念涅槃禮懺 稱白連社 黃 處中臺眞如院 中安泥像文殊不動 後壁安黃地畵毗盧遮那爲首三十六化形 福田五員 晝讀華嚴經 六百般若 夜念文殊禮懺 稱華嚴社 寶川庵改創華藏社 安圓像毗盧遮那三尊及大藏經 福田五員 長門藏經 夜念華嚴神衆 每年設華嚴會一百日 稱名法輪社 以此華藏寺爲五臺社之本寺 堅固護持 命淨行福田 鎭長香火 卽國王千秋 人民安泰 文虎和平 百穀豊穰矣 又加排下院文殊岬寺爲社之都會 福田七員 晝夜常行華嚴神衆禮懺 上件三十七員 齋料衣費 以河西府道內八州之稅 充爲四事之資 代代君王 不忘遵行 幸矣 

溟州(古河西府也)五臺山寶叱徒太子傳記

新羅淨神太子寶叱徒 與弟孝明太子 到河西府世獻角干家一宿 翌日踰大嶺 各領一千人到省烏坪 累日遊翫 太和元年八月五日 兄弟同隱入五臺山 徒中侍衛等推覓不得 竝皆還國 兄太子見中臺南下 眞如院其下山末靑蓮開 其地結草庵而居 弟孝明見北臺南山末靑蓮開 亦結草庵而居 兄弟二人禮念修行 五臺進敬禮拜 靑 在東臺滿月形山 觀音眞身一萬常住 赤 南臺麒麟山 八大菩薩爲首 一萬地藏菩薩常住 白 方西臺長嶺山 無量壽如來爲首 一萬大勢至菩薩常住 黑 掌北臺相玉山 釋迦如來爲首 五百大阿羅漢常住 黃 處中臺風爐山 亦名地爐山 毗盧遮那爲首 一萬文殊常住 眞如院地 文殊大聖每日寅朝化現三十六形(三十六形見臺山五萬眞身傳) 兩太子竝禮拜 每日早朝汲于洞水 煎茶供養一萬眞身文殊 淨神太子弟副君 在新羅 爭位誅滅 國人遣將軍四人 到五臺山 孝明太子前 呼萬歲 卽是有五色雲 自五臺至新羅 七日七夜浮光 國人尋光到五臺 欲陪兩太子還國 寶叱徒太子涕泣不歸 陪孝明太子 歸國卽位 在位二十餘年 神龍元年三月八日 始開眞如阮(云云) 寶叱徒太子常服于洞靈水 肉身登空 到流沙江 入蔚珍大國掌天窟修道 還至五臺神聖窟 五十年修道(云云) 五臺山是白頭山大根脈 各臺眞身常住 (云云)

臺山月精寺 五類聖衆 

按寺中所傳古記云 慈藏法師初至五臺 欲覩眞身 於山麓結茅而住 七日不見 而到妙梵山 創淨岩寺 後有信孝居士者 或云幼童菩薩化身 家在公州 養母純孝 母非肉不食 士求肉出行山野 路見五鶴射之 有一鶴落一羽而去 士執其羽 遮眼而見人 人皆是畜生 故不得肉 而因割股肉進母 後乃出家 捨其家爲寺 今爲孝家院 士自慶州界至河率 見人多是人形 因有居住之志 路見老婦 問可住處 婦云 過西嶺 有北向洞 可居 言訖不現 士知觀音所敎 因過省烏坪入 慈藏初結茅處而住 俄有五比丘到云 汝之持來袈裟一幅 今何在 士茫然 比丘云 汝所執見人之羽是也 士乃出呈 比丘乃置羽於袈裟闕幅中相合 而非羽 乃布也 士與五比丘別 後方知是五類聖衆化身也 此月精寺 慈藏初結茅 次信孝居士來住 次梵日門人信義頭　來 創庵而住 後有水多寺長老 有緣來住 而漸成大寺 寺之五類聖衆 九層石塔皆聖跡也 相地者云 國內名山 此地最勝 佛法長興之處云云

南月山(亦名甘山寺)

寺在京城東南二十許里 金堂主彌勒尊像火光後記云 開元七年己未二月十五日 重阿　金志誠 爲亡考仁章一吉干 亡妃(　)觀肖里夫人 敬造甘山寺一所 石彌勒一軀 兼及愷元伊　 弟懇誠小舍玄度師 　古巴里 前妻古老里 後妻阿好里 兼庶族及漠一吉　 一幢薩　 聰敏七[大]舍 妹首　買等 同營玆善 亡　肖里夫人 古人成之 東海攸友邊散也(古人成之以下 文未詳其意 但存古文而已下同) 彌　佛火光後記云 重阿　金志全 曾以尙衣奉御 又執事侍郞 年六十七 致仕閑居 奉爲國主大王 伊　愷元 亡考仁章一吉干 亡妃亡弟 小舍梁誠 沙門玄度 亡妻古路里 亡妹古巴里 又爲妻阿好里等 捨甘山莊田 建伽藍 仍造石彌　一軀 奉爲亡考仁章一吉干 古人成之東海攸友邊散也(按帝系 金愷元乃太宗春秋之第六子愷元角干也 乃文熙之所生也 誠志全乃仁章一吉干之子 東海攸友 恐法敏葬東海也)

天龍寺

東都南山之南 有一峯屹起 俗云高位山 山之陽有寺 俚云高寺 或云天龍寺 討論三韓集云 鷄林土內有客水二條 逆水一條 其逆水客水二源 不鎭天災 則致天龍覆沒之災 俗傳云 逆水者州之南馬等烏村南流川是 又是水之源致天龍寺 中國來使樂鵬龜來見云 破此寺 則國亡無日矣 又相傳云 昔有檀越 有二女 曰天女龍女 二親爲二女創寺因名之 境地異常助道之場 羅季殘破久矣 衆生寺大聖所乳崔殷　之子承魯 魯生肅 肅生侍中齊顔 顔乃重修起廢 仍置釋迦萬日道場 受朝旨 兼有信書願文 留于寺 旣卒 爲護伽藍神 頗著靈異 其信書略曰 檀越內史侍郞同內史門下平章事柱國崔齊顔狀 東京高位山天龍寺殘破有年 弟子特爲聖壽天長民國安泰之願 殿堂廊閣 房舍廚庫 已來興構畢具 石造泥塑佛聖數軀 開置釋迦萬日道場 旣爲國修營 官家差定主人亦可 然當遞換交代之時 道場僧衆不得安心 側觀入田 稠足寺院 如公山地藏寺入田二百結 毗瑟山道仙寺入田二十結 西京之四面山寺各田二十結例 皆勿論有職無職 須擇戒備才高者 社中衆望 連次住持焚修 以爲恒規 弟子聞風而悅 我此天龍寺 亦於社衆之中 擇選才德雙高大德 兼爲棟梁 差主人鎭長焚修 具錄文字 付在剛司 自當時主人爲始 受留守官文通 示道場諸衆 各宜知悉 重熙九年六月日 具銜如前署 按重熙乃契丹興宗年號 本朝靖宗七年庚辰歲也

　藏寺 彌陀殿

京城之東北二十許里 暗谷村之北 有　藏寺 第三十八元聖大王之考大阿干孝讓追封明德大王之爲叔父波珍　追崇所創也 幽谷逈絶 類似削成 所奇冥奧 自生虛白 乃息心樂道之靈境也 寺之上方 有彌　古殿 乃昭成(一作聖) 大王之妃桂花王后 爲大王先逝 中宮乃充充焉 皇皇焉 哀戚之至 泣血棘心 思所以幽贊明休 光啓玄福者 聞西方有大聖 曰彌陀 至誠歸仰 則善救來迎 是眞語者 豈欺我哉 乃捨六衣之盛服 　九府之貯財 召彼名匠 敎造彌　像一軀 幷造神衆以安之 先是寺有一老僧 忽夢眞人坐於石塔東南岡上 向西爲大衆說法 意謂此地必佛法所住也 心秘之而不向人說 　石　　 流澗激迅 匠者不顧 咸謂不臧 及乎　地 乃得平坦之地 可容堂宇 宛似神基 見者莫不愕然稱善 近古來殿則壞　 而寺獨在 諺傳太宗統三已後 藏兵　於谷中 因名之 

伯嚴寺石塔舍利

開運三年丙午十月二十九日 康州界任道大監柱貼云 伯嚴禪寺坐草八縣(今草溪) 寺僧侃遊上座 年三十九云 寺之經始則不知 但古傳云 前代新羅時 北宅廳基捨置玆寺 中間久廢 去丙寅年中 沙木谷陽孚和尙改造 住持 丁丑 遷化 乙酉年 曦陽山兢讓和尙 來住十年 又乙未年 却返曦陽 時有神卓和尙 自南原白　藪 來入當院 如法住持 又咸雍元年十一月 當院住持得奧微定大師釋秀立 定院中常規十條 新竪五層石塔 眞身佛舍利四十二粒安邀 以私財立寶 追年供養 條第一 當寺護法敬僧 嚴欣伯欣兩明神 及近岳等三位前 立寶供養條(諺傳 嚴欣伯欣二人 捨家爲寺 因名曰伯嚴 仍爲護法神) 金堂藥師前 木鉢月朔遞米條等 已下不錄 

靈鷲寺

寺中古記云 新羅眞骨第三十一主神文王代 永淳二年癸未(本文云元年誤) 宰相忠元公 　山國(卽東萊縣 亦名萊山國) 溫井沐浴 還城次 到屈井驛桐旨野駐歇 忽見一人放鷹而逐雉 雉飛過金岳 杳無　迹 開鈴尋之 到屈井縣官北井邊 鷹坐樹上 雉在井中 水渾血色 雉開兩翅抱二雛焉 鷹亦如相惻隱而不敢攫也 公見之惻然有感 卜問此地 云可立寺 歸京啓於王 移其縣於他所 創寺於其地 名靈鷲寺焉

有德寺

新羅大夫角干崔有德 捨私第爲寺 以有德名之 遠孫三韓功臣崔彦　 掛安眞影 仍有碑云 

五臺山文殊寺石塔記

庭畔石塔 盖新羅人所立也 制作雖淳朴不巧 然甚有靈響 不可勝記 就中一事 聞之諸古老 云 昔連谷縣人具舡沿海而漁 忽見一塔隨逐舟楫 凡水族見其影者 皆逆散四走 以故漁人一無所得 不堪憤　 尋影而至 盖此塔也 於是共揮斤斫之而去 今此搭四隅皆缺者以此也 予驚嘆無已 然怪其置塔 稍東而不中 於是仰見一懸板云 比丘處玄曾住此院 輒移置庭心 則二十餘年間寂無靈應 及日者求基抵此 乃嘆曰 是中庭地 非安塔之所 胡不移東乎 於是衆僧乃悟 復移舊處 今所立者是也 余非好怪者 然見其佛之威神 其急於現迹利物如此 爲佛子者　可默而無言耶 時正豊元年丙子十月 日白雲子記

三國遺事 卷第三(終)


三國遺事 卷第四

義解 第五

圓光西學

唐續高僧傳第十三卷載 新羅皇隆寺釋圓光 俗姓朴氏 本住三韓 卞韓 辰韓 馬韓 光卽辰韓人也 家世海東 祖習綿遠 而神器恢廓 愛染篇章 校獵玄儒 討　子史 文華騰　於韓服 博贍猶愧於中原 遂割略親朋 發憤溟渤 年二十五 乘舶造于金陵 有陳之世 號稱文國 故得諮考先疑 詢猷了義 初聽庄(莊)嚴旻公弟子講 素霑世典 謂理窮神 及聞釋宗 反同腐芥 虛尋名敎 實懼生涯 乃上啓陳主 請歸道法 有勅許焉 旣爰初落采 卽　具戒 遊歷講肆 具盡嘉謀 領牒微言 不謝光景 故得成實涅槃 蘊括心府 三藏釋論 　所披尋 末又投吳之虎[丘]山 念定相沿 無忘覺觀 息心之衆 雲結林泉 竝以綜涉四含 功流入定 明善易擬 筒直難虧 深副夙心 遂有終焉之慮 於卽頓絶人事 盤遊聖迹 攝想靑　 緬謝終古 時有信士 宅居山下 請光出講 固辭不許 苦事邀延 遂從其志 創通成論 末講般若 皆思解　(俊)徹 嘉問飛移 兼　以絢采 織綜詞義 聽者欣欣 會其心府 從此因循舊章 開化成任 每法輪一動 輒傾注江湖 雖是異域通傳 而沐道頓除嫌　 故名望橫流 播于嶺表 披榛負　而至者 相接如鱗 會隋后御宇 威加南國 歷窮其數 軍入楊都 遂被亂兵 將加刑戮 有大主將 望見寺塔火燒 走赴救之 了無火狀 但見光在塔前 被縛將殺 旣怪其異 卽解而放之 斯臨危達感如此也 光學通吳越 便欲觀化周秦 開皇九年 來遊帝宇 値佛法初會 攝論肇興 奉佩文言 振績微緖 又馳慧解 宣譽京皐 勣業旣成 道東須繼 本國遠聞 上啓頻請 有　厚加勞問放歸桑梓 光往還累紀 老幼相欣 新羅王金氏面申虔敬 仰若聖人 光性在虛閑 情多汎愛 言常含笑 　結不形 而　表啓書 往還國命 竝出自胸襟 一隅傾奉 皆委以治方 詢之道化 事異錦衣 情同觀國 乘機敷訓 垂範于今 年齒旣高 乘輿入內 衣服藥食 竝王手自營 不許佐助 用希專福 其感敬爲此類也 將終之前 王親執慰 囑累遺法 兼濟民斯爲說 徵祥被于海曲 以彼建福五十八年 少覺不　 經于七日 遺誡淸切 端坐終于所住皇隆寺中 春秋九十有九 卽唐貞觀四年也(宜云十四年) 當終之時 寺東北虛中 音樂滿空 異香充院 道俗悲慶 知其靈感 遂葬于郊外 國給羽儀葬具 同於王禮 後有俗人兒胎死者 彼土諺云 當於有福人墓埋之 種胤不絶 乃私　於墳側 當日震此胎屍 擲于塋外 由此不懷敬者 率崇仰焉 由弟子圓安 神忘機穎 性希歷覽 慕仰幽求 遂北趣九都 東觀不耐 又西燕魏 後展帝京 備通方俗 尋諸經論 跨轢大綱 洞淸纖旨 晩歸心學 高軌光塵 初住京寺 以道素有聞 特進蕭瑀奏請 住於藍田所造津梁寺 四事供給 無替六時矣 安嘗　光云 本國王染患 醫治不損 請光入宮 別省安置 夜別二時爲說深法 受戒懺悔 王大信奉 一時初夜 王見光首 金色晃然 有象日輪 隨身而至 王后宮女同共觀之 由是重發勝心 克留疾所 不久遂差 光於辰韓馬韓之間 盛通正法 每歲再講 匠成後學 　施之資 竝充營寺 餘惟衣　而已(載達函) 又東京安逸戶長貞孝家在古本殊異傳 載圓光法師傳 曰 法師俗姓薛氏 王京人也 初爲僧學佛法 年三十歲 思靜居修道 獨居三岐山 後四年有一比丘來 所居不遠 別作蘭若 居二年 爲人强猛 好修呪術 法師夜獨坐誦經 忽有神聲呼其名 善哉善哉 汝之修行 凡修者雖衆 如法者稀有 今見隣有比丘 徑修呪術而無所得 喧聲惱他靜念 住處　我行路 每有去來 幾發惡心 法師爲我語告 而使移遷 若久住者 恐我忽作罪業 明日法師往而告曰 吾於昨夜有聽神言 比丘可移別處 不然應有餘殃 比丘對曰 至行者爲魔所眩 法師何憂狐鬼之言乎 其夜神又來曰 向我告事 比丘有何答乎 法師恐神瞋怒而對曰 終未了說 若强語者 何敢不聽 神曰 吾已具聞 法師何須補說 但可默然見我所爲 遂辭而去 夜中有聲如雷震 明日視之 山頹塡比丘所在蘭若 神亦來曰 師見如何 法師對曰 見甚驚懼 神曰 我歲幾於三千年 神術最壯 此是小事 何足爲驚 但復將來之事 無所不知 天下之事 無所不達 今思法師唯居此處 雖有自利之行 而無利他之功 現在不揚高名 未來不取勝果 　採佛法於中國 導群迷於東海 對曰 學道中國 是本所願 海陸逈阻 不能自通而已 神詳誘歸中國所行之計 法師依其言歸中國 留十一年 博通三藏 兼學儒術 眞平王二十二年庚申(三國史云明年辛酉來) 師將理策東還 乃隨中國朝聘使還國 法師欲謝神 至前住三岐山寺 夜中神亦來呼其名曰 海陸途間 往還如何 對曰 蒙神鴻恩 平安到訖 神曰 吾亦授戒於神 仍結生生相濟之約 又請曰 神之眞容 可得見耶 神曰 法師若欲見我形 平旦可望東天之際 法師明日望之 有大臂貫雲 接於天際 其夜神亦來曰 法師見我臂耶 對曰 見已甚奇絶異 因此俗號臂長山 神曰 雖有此身 不免無常之害 故吾無月日 捨身其嶺 法師來送長逝之魂 待約日往看 有一老狐黑如漆 但吸吸無息 俄然而死 法師始自中國來 本朝君臣敬重爲師 常講大乘經典 此時高麗百濟常侵邊鄙 王甚患之 欲請兵於隋(宜作唐) 請法師作乞兵表 皇帝見 以三十萬兵 親征高麗 自此知法師旁通儒術也 享年八十四入寂 葬明活城西 又三國史列傳云 賢士貴山者沙梁部人也 與同里　項爲友 二人相謂曰 我等期與士君子遊 而不先正心持身 則恐不免於招辱 　問道於賢者之側乎 時聞圓光法師入隋回 寓止嘉瑟岬(或作加西 又嘉栖 皆方言也 岬 俗云古尸 故或云古尸寺 猶言岬寺也 今雲門寺東九千步許 有加西峴 或云嘉瑟峴 峴之北洞有寺基是也) 二人詣門進告曰 俗士　蒙 無所知識 願賜一言 以爲終身之誡 光曰 佛敎有菩薩戒 其別有十 若等爲人臣子 恐不能堪 今有世俗五戒 一曰 事君以忠 二曰 事親以孝 三曰 交友有信 四曰 臨戰無退 五曰 殺生有擇 若[等]行之無忽 貴山等曰 他則旣受命矣 所謂殺生有擇 特未曉也 光曰 六齋日春夏月不殺 是擇時也 不殺使畜謂馬牛　犬 不殺細物 謂肉不足一　 是擇物也 此亦唯其所用 不求多殺 此是世俗之善戒也 貴山等曰 自今以後 奉以周旋 不敢失墜 後二人從軍事 皆有奇功於國家 又建福三十年癸酉(卽眞平王卽位三十五年也) 秋 隋使王世儀至 於皇龍寺設百座道場 請諸高德說經 光最居上首議曰 原宗興法已來 津梁始置 而未遑堂奧 故宜以歸戒滅懺之法 開曉愚迷 故光於所住嘉栖岬 置占察寶 以爲恒規 時有檀越尼 納田於占察寶 今東平郡之田一百結是也 古籍猶存 光性好虛靜 言常含笑 形無　色 年臘旣邁 乘輿入內 當時群彦 德義攸屬 無敢出其右者 文藻之贍 一隅所傾 年八十餘 卒於貞觀間 浮圖在三岐山金谷寺(今安康之西南洞也 亦明活之西也) 唐傳云 告寂皇隆寺 未詳其地 疑皇龍之訛也 如芬皇作王芬寺之例也 據如上唐鄕二傳之文 但姓氏之朴薛 出家之東西 如二人焉 不敢詳定 故兩存之 然彼諸傳記 皆無鵲岬璃目與雲門之事 而鄕人金陟明 謬以街巷之說潤文 作光師傳 濫記雲門開山祖寶壤師之事迹合爲一傳 後撰海東僧傳者 承誤而錄之 故時人多惑之 因辨於此 不加減一字 載二傳之文詳矣 陳隋之世 海東人鮮有航海問道者 設有 猶未大振 及光之後 繼踵西學者憧憧焉光乃啓途矣 讚曰 航海初穿漢地雲 幾人來往　淸芬 昔年　迹靑山在 金谷嘉西事可聞 
   

寶壤梨木 

釋寶壤傳 不載鄕井氏族 謹按淸道郡司籍 載天福八年癸酉(卯)(太祖卽位第二十六年也) 正月日 淸道郡界里審使順英 大乃末水文等 柱貼公文 雲門山禪院長生 南阿尼岾 東嘉西峴(云云) 同藪三剛典主人寶壤和尙 院主玄會 長老 貞座玄兩 上座直歲 信元禪師(右公文 淸道郡都田帳傳准) 又開運三年丙辰 雲門山禪院長生標塔公文一道 長生十一 阿尼岾 嘉西峴 畝峴 西北買峴(一作面知村) 北猪足門等 又庚寅年 晋陽府貼 五道按察使 各道禪敎寺院始創年月形止 審檢成籍時 差使員東京掌書記李　審檢記載 正豊六年辛巳(大金年號 本朝毅宗卽位十六年也) 九月 郡中古籍裨補記 准淸道郡前副戶長禦侮副尉李則禎戶在古人消息及諺傳記載 致仕上戶長金亮辛 致仕戶長旻育 戶長同正尹應 前其人珍奇等 與時上戶長用成等言語 時太守李思老 戶長亮辛年八十九 餘輩皆七十已上 用成年六十已上(云云次不准) 羅代已來 當郡寺院 鵲岬已下中小寺院 三韓亂亡間 大鵲岬 小鵲岬 所寶岬 天門岬 嘉西岬等五岬皆亡壤 五岬柱合在大鵲岬 祖師知識(上文云寶壤) 大國傳法來還 次西海中 龍邀入宮中念經 施金羅袈裟一領 兼施一子璃目 爲侍奉而追之 囑曰 于時三國擾動 未有歸依佛法之君主 若與吾子歸本國鵲岬 創寺而居 可以避賊 抑亦不數年內 必有護法賢君出 定三國矣 言訖 相別而來還 及至玆洞 忽有老僧 自稱圓光 抱印櫃而出 授之而沒 (按圓光以陳末入中國 開皇間東還 住嘉西岬 而沒於皇隆 計至淸泰之初 無慮三百年矣 今悲嘆諸岬皆廢 而喜見壤來而將興 故告之爾) 於是壤師將興廢寺 而登北嶺望之 庭有五層黃塔 下來尋之則無跡 再陟望之 有群鵲啄地 乃思海龍鵲岬之言 尋掘之 果有遺塼無數 聚而蘊崇之 塔成而無遺塼 知是前代伽藍墟也 畢創寺而住焉 因名鵲岬寺 未幾太祖統一三國 聞師至此創院而居 乃合五岬田束五百結納寺 以淸泰四年丁酉 賜額曰雲門禪寺 以奉袈裟之靈蔭 璃目常在寺側小潭 陰　法化 忽一年亢旱 田蔬焦槁 壤　璃目行雨 一境告足 天帝將誅不識(職) 璃目告急於師 師藏於床下 俄有天使到庭 請出璃目 師指庭前梨木 乃震之而上天 梨木萎　 龍撫之卽蘇(一云師呪之而生) 其木近年倒地 有人作楗椎 安置善法堂及食堂 其椎柄有銘 初師入唐廻 先止于推火之奉聖寺 適太祖東征至淸道境 山賊嘯聚于犬城(有山岑臨水　立 今俗惡其名 改云犬城) 驕傲不格 太祖至于山下 問師以易制之述 師答曰 夫犬之爲物 司夜而不司晝 守前而忘其後 宜以晝擊其北 [太]祖從之 果敗降 太祖嘉乃神謀 歲給近縣租五十碩 以供香火 是以寺安二聖眞容 因名奉聖寺 後遷至鵲岬 而大創終焉 師之行狀 古傳不載 諺云 與石　備虛師(一作毗虛)爲昆弟 奉聖 石　 雲門三寺 連峯櫛比 交相往還爾 後人改作新羅異傳 濫記鵲塔璃目之事于圓光傳中 系犬城事於毗虛傳 旣謬矣 又作海東僧傳者 從而潤文 使寶壤無傳而疑誤後人 誣妄幾何


良志使錫

釋良志 未詳祖考鄕邑 唯現迹於善德王朝 錫杖頭掛一布대 錫自飛至檀越家 振拂而鳴 戶知之納齋費 　滿則飛還 故名其所住曰 錫杖寺 其神異莫測皆類此 旁通雜譽 神妙絶比 又善筆札 靈廟丈六三尊 天王像 幷殿塔之瓦 天王寺塔下八部神將 法林寺主佛三尊 左右金剛神等 皆所塑也 書靈廟 法林二寺額 又嘗彫　造一小塔 竝造三千佛 安其塔置於寺中 致敬焉 其塑靈廟之丈六也 自入定 以正受所對 爲　式 故傾城士女爭運泥土 風謠云 來如來如來如 來如哀反多羅 哀反多矣徒良 功德修叱如良來如 至今土人　相役作皆用之 蓋始于此 像初成之費 入穀二萬三千七百碩 (或云[改]金時租) 議曰 師可謂才全德充 而以大方 隱於末技者也 讚曰 齋罷堂前錫杖閑 靜裝爐鴨自焚檀 殘經讀了無餘事 聊塑圓容合掌看


歸竺諸師

廣函求法高僧傳云 釋阿離那(一作耶)跋摩(一作郞)新羅人也 初希正敎 早入中華 思覲聖　 勇銳彌增 以貞觀年中 離長安 到五天 住那蘭　寺 多閱律論 抄寫貝莢 痛矣歸心所期不遂 忽於寺中無常 齡七十餘 繼此有惠業 玄泰 求本 玄恪 惠輪 玄遊 復有二亡名法師等 皆忘身順法 觀化中天 而或夭於中途 或生存住彼寺者 竟未有能復　貴與唐室者 唯玄泰師克返歸唐 亦莫知所終 天竺人呼海東云 矩矩　　說羅 矩矩　 言　也 　說羅 言貴也 彼土相傳云 其國敬　神而取尊 故戴翎羽而表飾也 讚曰 天竺天遙萬疊山 可憐遊士力登攀 幾回月送孤帆去 未見雲隨一杖還


二惠同塵

釋惠宿 　光於好世郞徒 郞旣讓名黃卷 師亦隱居赤善村(今安康縣有赤谷村)二十餘年 時國仙瞿　公嘗往其郊 縱獵一日 宿出於道左 攬　而請曰 庸僧亦願隨從 可乎 公許之 於是縱橫馳突 裸袒相先 公旣悅 及休勞坐 數　烹相餉 宿亦與啖　 略無　色 旣而進於前曰 今有美鮮於此 益薦之何 公曰善 宿屛人割其股 　盤以薦 衣血淋　 公愕然曰 何至此耶 宿曰 始吾謂公仁人也 能恕己通物也 故從之爾 今察公所好 唯殺戮之耽 篤害彼 自養而已 豈仁人君子之所爲 非吾徒也 遂拂衣而行 公大　 視其所食 盤中鮮　不滅 公甚異之 歸奏於朝 眞平王聞之 遣使徵迎 宿示臥婦床而寢 中使陋焉 返行七八里 逢師於途 問其所從來 曰 城中檀越家 赴七日齋 席罷而來矣 中使以其語達於上 又遣人檢檀越家 其事亦實 未幾宿忽死 村人轝葬於耳峴(一作　峴)東 其村人有自峴西來者 逢宿於途中 問其何往 曰 久居此地 欲遊他方爾 相揖而別 行半許里 　雲而逝 其人至峴東 見葬者未散 具說其由 開塚視之 唯芒鞋一隻而已 今安康縣之北 有寺名惠宿 乃其所居云 亦有浮圖焉 
釋惠空 天眞公之家傭　之子 小名憂助(盖方言也) 公嘗患瘡濱於死 而候慰塡街 憂助年七歲 謂其母曰 家有何事 賓客之多也 母曰 家公發惡疾將死矣 爾何不知 助曰 吾能右之 母異其言 告於公 公使喚來 至坐床下 無一語 須庾瘡潰 公謂偶爾 不甚異之 旣壯 爲公養鷹 甚　公意 初公之弟 有得官赴外者 請公之選鷹歸治所 一夕公忽憶其鷹 明晨擬遣助取之 助已先知之 俄頃取鷹 昧爽獻之 公大驚悟 方知昔日救瘡之事 皆　測也 謂曰 僕不知至聖之托吾家 狂言非禮汚辱之 厥罪何雪 而後乃今願爲導師 導我也 遂下拜 靈異旣著 遂出家爲僧 易名惠空 常住一小寺 每猖狂大醉 負　歌舞於街巷 號負　和尙 所居寺因名夫蓋寺 乃　之鄕言也 每入寺之井中 數月不出 因以師名名其井 每出有碧衣神童先湧 故寺僧以此爲候 旣出 衣裳不濕 晩年移止恒沙寺(今迎日縣吾魚寺 諺云恒沙人出世 故名恒沙洞) 時元曉撰諸經疏 每就師質疑 或相調戱 一日二公沿溪　魚蝦而啖之 放便於石上 公指之戱曰 汝屎吾魚 故因名吾魚寺 或人以此爲曉師之語 濫也 鄕俗訛呼其溪曰芼矣川 瞿　公嘗遊山 見公死　於山路中 其屍　逢脹 爛生　　 悲嘆久之 及廻　入城 見公大醉歌舞於市中 又一日將草索　 入靈廟寺 圍結於金堂 與左右經樓及南門廊　 告剛司 此索須三日後取之 剛司異焉而從之 果三日善德王駕幸入寺 志鬼心火出燒其塔 唯結索處獲免 又神印祖師明郎 新創金剛寺 設落成會 龍象畢集 唯師不赴 朗卽焚香虔禱 小選公至 時方大雨 衣袴不濕 足不沾泥 謂明朗曰 辱召懃懃 故玆來矣 靈迹頗多 及終 浮空告寂 舍利莫知其數 嘗見肇論曰 是吾昔所撰也 乃知僧肇之後有也 讚曰 草原縱獵床頭臥 酒肆狂歌井底眠 隻履浮空何處去 一雙珍重火中蓮

慈藏定律

大德慈藏 金氏 本辰韓眞骨蘇判(三級爵名)茂林之子 其父歷官淸要 絶無後胤 乃歸心三寶 造于千部觀音 希生一息 祝曰 若生男子 捨作法海津梁 母忽夢星墜入懷 因有娠 及誕 與釋尊同日 名善宗郎 神志澄睿 文思日贍 而無染世趣 早喪二親 轉厭塵譁 捐妻息 捨田園爲元寧寺 獨處幽險 不避狼虎 修枯骨觀 微或倦弊 乃作小室 周障荊棘 裸坐其中 動輒箴剌 頭懸在梁 以　昏暝 適台輔有闕 門閥當議 累徵不赴 王乃　曰 不就斬之 藏聞之曰 吾寧一日持戒而死 不願百年破戒而生 事聞 上許令出家 乃深隱岩叢 粮粒不恤 時有異禽 含菓來供 就手而　 俄夢天人來授五戒 方始出谷 鄕邑士女 爭來受戒 藏自嘆邊生 西希大化 以仁平三年丙申歲(卽貞觀十年也)受　 與門人僧實等十餘輩 西入唐 謁淸　山 山有曼殊大聖塑相 彼國相傳云 帝釋天將工來彫也 藏於像前禱祈冥感 夢像摩頂授梵偈 覺而未解 及旦有異僧來釋云(巳出皇龍塔篇) 又曰雖學萬敎 未有過此 又以袈裟舍利等付之而滅(藏公初匿之 故唐僧傳不載) 藏知已蒙聖　 乃下北臺 抵太和池 入京師 太宗勅使慰撫 安置勝光別院 寵賜頗厚 藏嫌其繁 擁啓表入終南雲際寺之東　 架　爲室 居三年 人神受戒 靈應日錯 辭煩不載 旣而再入京 又蒙勅慰 賜絹二百疋 用資衣費 貞觀十七年癸卯 本國善德王上表乞還 詔許引入宮 賜絹一領 雜綵五百端 東宮亦賜二百端 又多禮　 藏以本朝經像未充 乞齎藏經一部 　諸幡幢花蓋 堪爲福利者皆載之 旣至 　擧國欣迎 命住芬皇寺(唐傳作王芬) 給侍稠渥 一夏請至宮中 講大乘論 又於皇龍寺演菩薩戒本七日七夜 天降甘澍 雲霧暗靄 覆所講堂 四衆咸服其異 朝廷議曰 佛敎東漸 雖百千齡 其於住持修奉 軌儀闕如也 非夫綱理 無以肅淸 啓勅藏爲大國統 凡僧尼一切規猷 總委僧統主之(按北齊天寶中 國置十統 有司卷宜甄異之 於是宣帝以法上法師爲大統 餘爲通統 又梁陳之間 有國統 州統 國都 州都 僧都 僧正 都維乃等名 總屬昭玄曹 曹卽領僧尼官名 唐初又有十大德之盛 新羅眞興王十一年庚午 以安藏法師爲大書省一人 又有小書省二人 明年辛未 以高麗惠亮法師爲國統 亦云寺主 寶良法師爲大都維那一人 及州統九人 郡統十八人等 至藏更置大國統一人 蓋非常職也 亦猶夫禮郎爲大角干 金庾信大大角干 後至元聖大王元年 又置僧官名政法典 以大舍一人 史二人 爲司 揀僧中有才行者爲之 有故卽替 無定年限 故今紫衣之徒 亦律寺之別也 鄕傳云 藏入唐 太宗迎至武乾殿 請講華嚴 天降甘露 開爲國師云者妄矣 唐傳與國史皆無文) 藏値斯嘉會 勇激弘通 令僧尼五部各增舊學 半月說戒 冬春　試 令知持犯 置員管維持之 又遣巡使 歷檢外寺 誡礪僧失 嚴飾經像爲恒式 一代護法 於斯盛矣 如夫子自衛返魯 樂正雅頌 各得其宜 當此之際 國中之人 受戒奉佛 十室八九 祝髮請度 歲月增至 乃創通度寺 築戒壇以度四來(戒壇事已出上) 又改營生緣里第元寧寺 設落成會 講雜花萬偈 感五十二女現身證聽 使門人植樹如其數 以旌厥異 因號知識樹 嘗以邦國服章不同諸夏 擧議於朝 簽允曰臧 乃以眞德王三年己酉 始服中朝衣冠 明年庚戌又奉正朔 始行永徽號 自後每有朝覲 列在上蕃 藏之功也 暮年謝辭京輦 於江陵郡(今溟州也) 創水多寺居焉 復夢異僧 狀北臺所見 來告曰 明日見汝於大松汀 驚悸而起 早行至松汀 果感文殊來格 諮詢法要 乃曰 重期於太伯葛蟠地 遂隱不現(松汀至今不生荊剌 亦不棲鷹　之類云) 藏往太伯山尋之 見巨　蟠結樹下 謂侍者曰 此所謂葛蟠地 乃創石南院(今淨岩寺) 以候聖降 　有老居士 方袍襤褸 荷葛　 盛死狗兒來 謂侍者曰 欲見慈藏來爾 門者曰 自奉巾　 未見　犯吾師諱者 汝何人斯 爾狂言乎 居士曰 但告汝師 遂入告 藏不之覺曰 殆狂者耶 門人出　逐之 居士曰 歸歟歸歟 有我相者 焉得見我 乃倒　拂之 狗變爲師子寶座 陞坐放光而去 藏聞之 方具威儀 尋光而趨登南嶺 已杳然不及 遂殞身而卒 　毗安骨於石穴中 凡藏之締構寺塔 十有餘所 每一興造 必有異祥 故蒲塞供塡市 不日而成 藏之道具布襪 幷太和龍所獻木鴨枕 與釋尊由衣等 合在通度寺 又　陽縣(今彦陽)有鴨遊寺 枕鴨嘗於此現異 故名之 又有釋圓勝者 先藏西學 而同還桑梓 助弘律部云 讚曰 曾向淸凉夢破廻 七篇三聚一時開 欲令緇素衣　愧 東國衣冠上國裁

元曉不羈

聖師元曉 俗姓薛氏 祖仍皮公 亦云赤大公 今赤大淵側有仍皮公廟 父談捺乃末 初示生于押梁郡南(今章山郡) 佛地村北 栗谷娑羅樹下 村名佛地 或作發智村(俚云弗等乙村) 娑羅樹者 諺云 師之家本住此谷西南 母旣娠而月滿 適過此谷栗樹下 忽分産 而倉皇不能歸家 且以夫衣掛樹 而寢處其中 因號樹曰娑羅樹 其樹之實亦異於常 至今稱娑羅栗 古傳 昔有主寺者 給寺奴一人 一夕饌栗二枚 奴訟于官 官吏怪之 取栗檢之 一枚盈一鉢 乃反自判給一枚 故因名栗谷 師旣出家 捨其宅爲寺 名初開 樹之旁置寺曰娑羅 師之行狀云 是京師人 從祖考也 唐僧傳云 本下湘州之人 按麟德二年間 文武王割上州下州之地 置　良州 則下州乃今之昌寧郡也 押梁郡本下州之屬縣 上州則今尙州 亦作湘州也 佛地村今屬慈仁縣 則乃押梁之所分開也 師生小名誓幢 第名新幢(幢者俗云毛也) 初母夢流星入懷 因而有娠 及將産 有五色雲覆地 眞平王三十九年 大業十三年丁丑歲也 生而穎異 學不從師 其遊方始末 弘通茂跡 具載唐傳與行狀 不可具載 唯鄕傳所記有一二段異事 師嘗一日風顚唱街云 誰許沒柯斧 我斫支天柱 人皆未喩 時太宗聞之曰 此師殆欲得貴婦 産賢子之謂爾 國有大賢 利莫大焉 時瑤石宮(今學院是也)有寡公主 勅宮吏覓曉引入 宮吏奉勅將求之 已自南山來過蚊川橋(沙川 俗云牟川 又蚊川 又橋名楡橋也)遇之 佯墮水中濕衣袴 吏引師於宮 　衣　　 因留宿焉 公主果有娠 生薛聰 聰生而睿敏 博通經史 新羅十賢中一也 以方音通會華夷方俗物名 訓解六經文學 至今海東業明經者 傳受不絶 曉旣失戒生聰 已後易俗服 自號小姓居士 偶得優人舞弄大瓠 其狀　奇 因其形製爲道具 以華嚴經一切無　人 一道出生死 命名曰無　 仍作歌流于世 嘗持此 千村萬落且歌且舞 化詠而師 使桑樞瓮　　　之輩 皆識佛　之號 咸作南無之稱 曉之化大矣哉 其生緣之村名佛地 寺名初開 自稱元曉者 蓋初輝佛日之意爾 元曉亦是方言也 當時人皆以鄕言稱之始旦也 曾住芬皇寺 纂華嚴　 至第四十廻向品 終乃絶筆 又嘗因訟 分軀於百松 故皆謂位階初地矣 亦因海龍之誘 承詔於路上 撰三昧經疏 置筆硯於牛之兩角上 因謂之角乘 亦表本始二覺之微旨也 大安法師排來而粘紙 亦知音唱和也 旣入寂 聰碎遺骸 塑眞容 安芬皇寺 以表敬慕終天之志 聰時旁禮 像忽廻顧 至今猶顧矣 曉嘗所居穴寺旁 有聰家之墟云 讚曰 角乘初開三昧軸 舞壺終掛萬街風 月明瑤石春眠去 門掩芬皇顧影空 廻顧至

義湘傳敎

法師義湘 考曰韓信 金氏 年二十九依京師皇福寺落髮 未幾西圖觀化 遂與元曉道出遼東 邊戍邏之爲諜者 囚閉者累旬 僅免而還(事在崔侯本傳 及曉師行狀等) 永徽初 會唐使舡有西還者 寓載入中國 初止揚州 州將劉至仁請留衙內 供養豊贍 尋往終南山至相寺 謁智儼 儼前夕夢一大樹生海東 枝葉溥布 來蔭神州 上有鳳巢 登視之 有一摩尼寶珠 光明屬遠 覺而驚異 　掃而待 湘乃至 殊禮迎際 從容謂曰 吾昨者之夢 子來投我之兆 許爲入室 雜花妙旨 剖析幽微 儼喜逢　質 克發新致 可謂鉤深索隱 藍　沮本色 旣而本國承(丞)相金欽純(一作仁問) 良圖等 往囚於唐 高宗將大擧東征 欽純等密遣湘誘而先之 以咸享元年庚午還國 聞事於朝 命神印大德明朗 假設密壇法禳之 國乃免 儀鳳元年 湘歸太伯山 奉朝旨創浮石寺 敷敞大乘 靈感頗著 終南門人賢首撰搜玄疏 送副本於湘處 幷奉書懃懇 曰 西京崇福寺僧法藏 致書於海東新羅華嚴法師侍者 一從分別二十餘年 傾望之誠 豈離心首 加以烟雲萬里 海陸千重 恨此一身不復再面 抱懷戀戀 夫何可言 故由夙世同因 今生同業 得於此報 俱沐大經 特蒙先師授玆奧典 仰承上人歸鄕之後 開演華嚴 宣揚法界 無　緣起 重重帝網 新新佛國 利益弘廣 喜躍增深 是知如來滅後 光輝佛日 再轉法輪 令法久住者 其唯法師矣 藏進趣無成 周旋寡　 仰念玆典 愧荷先師 隨分受持 不能捨離 希憑此業 用結來因 但以和尙章　 義豊文簡 致令後人多難趣入 是以錄和尙微言妙旨 勒成義記 近因勝詮法師 抄寫還鄕 傳之彼土 請上人詳檢臧否 幸示箴誨 伏願當當來世 捨身受身 相與同於廬舍那 聽受如此無盡妙法 修行如此無量普賢願行 　餘惡業 一朝顚墜 伏希上人不遺宿昔 在諸趣中 示以正道 人信之次 時訪存沒 不具(文載大文類) 湘乃令十刹傳敎 太伯山浮石寺 原州毗摩羅 伽耶之海印 毗瑟之玉泉 金井之梵魚 南嶽華嚴寺等是也 又著法界圖書印幷　　 括盡一乘樞要 千載龜鏡 競所珍佩 餘無撰述 嘗鼎味一　足矣 圖成總章元年戊辰 是年儼亦歸寂 如孔氏之絶筆於獲麟矣 世傳湘乃金山寶蓋之幻身也 徒弟悟眞 智通 表訓 眞定 眞藏 道融 良圓 相源 能仁 義寂等十大德爲領首 皆亞聖也 各有傳 眞 嘗處下柯山　　寺 每夜伸臂點浮石室燈 通 著錐洞記 蓋承親訓 故辭多詣妙 訓 曾住佛國寺 常往來天宮 湘住皇福寺時 與徒衆繞塔 每步虛而上 不以階升 故其塔不設梯　 其徒離階三尺 履空而旋 湘乃顧謂曰 世人見此 必以爲怪 不可以訓世 餘如崔侯所撰本傳 讚曰 披榛跨海冒烟塵 至相門開接瑞珍 　　雜花栽故國 終南太伯一般春

蛇福不言
  
京師萬善北里有寡女 不夫而孕 旣産 年至十二歲 不語亦不起 因號蛇童 (下或作蛇卜又巴 又伏等 皆言童也) 一日其母死 時元曉住高仙寺 曉見之迎禮 福不答拜而曰 君我昔日　經　牛 今已亡矣 偕葬何如 曉曰諾 遂與到家 令曉布薩授戒 臨尸祝曰 莫生兮其死也苦 莫死兮其生也苦 福曰 詞煩 更之曰 死生苦兮 二公轝歸活里山東麓 曉曰 葬智惠虎於智惠林中 不亦宜乎 福乃作偈曰 往昔釋迦牟尼佛 裟羅樹間入涅槃 于今亦有如彼者 欲入蓮花藏界寬 言訖拔茅莖 下有世界 晃朗淸虛 七寶欄楯 樓閣莊嚴 殆非人間世 福負尸共入其地 奄然而合 曉乃還 後人爲創寺於金剛山東南 額曰道場寺 每年三月十四日 行占察會爲恒規 福之應世 唯示此爾 俚諺多以荒唐之說託焉 可笑 讚曰 淵默龍眠豈等閑 臨行一曲沒多般 苦兮生死元非苦 華藏浮休世界寬

眞表傳簡


釋眞表 完山州(今全州牧)萬頃縣人(或作豆乃山縣 或作那山縣 今萬頃 古名豆乃山縣也 貫寧傳釋□之鄕里 云金山縣人 以寺名及縣名混之也) 父曰眞乃末 母吉寶娘 姓井氏 年至十二歲 投金山寺崇濟法師講下 落彩請業 其師嘗謂曰 吾曾入唐 受業於善道三藏 然後入五臺 感文殊菩薩 現受五戒 表啓曰 勤修幾何得戒耶 濟曰 精至則不過一年 表聞師之言 遍遊名岳 止錫仙溪山不思議菴 該鍊三業 以亡身懺□□□ 初以七宵爲期 五輪撲石 膝腕俱碎 雨血　崖 若無聖應 決志捐捨 更期七日 二七日 終見地藏菩薩 現受淨戒 卽開元二十八年庚辰三月十五日辰時也 時齡二十餘三矣 然志存慈氏 故不敢中止 乃移靈山寺(一名邊山 又楞伽山) 又懃勇如初 果感彌力 現授占察經兩卷(此經乃陳隋間外國所譯 非今始出也 慈氏以經授之耳) 竝證果簡子一百八十九介 謂曰 於中第八簡子喩新得妙戒 第九簡子喩增得具戒 斯二簡子是我手指骨 餘皆沈檀木造 喩諸煩惱 汝以此傳法於世 作濟人津筏 表旣受聖　 來住金山 每歲開壇 恢張法施 壇席精嚴 末季未之有也 風化旣周 遊涉到阿瑟羅州 島嶼間魚鼇成橋 迎入水中 講法受戒 卽天寶十一載壬辰二月望日也 或本云元和六年 誤矣 元和在憲德王代(去聖德幾七十年矣) 景德王聞之 迎入宮　 受菩薩戒 　租七萬七千石 椒庭列岳皆受戒品 施絹五百端 黃金五十兩 皆容受之 分施諸山 廣興佛事 其骨石今在鉢淵寺 卽爲海族演戒之地 得法之袖領 曰永深 寶宗 信芳 體珍 珍海 眞善 釋忠等 皆爲山門祖 深 則眞表簡子 住俗離山 爲克家子 作壇之法 與占察六輪稍異 修如山中所傳本規 按唐僧傳云 開皇十三年 廣州有僧行懺法 以皮作帖子二枚 書善惡兩字 令人擲之 得善者吉 又行自撲懺法 以爲滅罪 而男女合　 妄承密行 靑州接響 同行官司檢察 謂是妖妄 彼云 此搭懺法依占察經 撲懺法依諸經中 五體投地 如大山崩 時以奏聞 乃　內史侍郞李元撰 就大興寺問諸大德 有大沙門法經 彦琮等 對曰 占察經見有兩卷 首題菩提登在外國譯文 似近代所出 亦有寫而傳者 檢勘群錄 竝無正名譯人時處 搭懺與衆經復異 不可依行 因　禁之 今試論之 靑州居士等搭懺等事 如大儒以詩書發塚 可謂　虎不成 類狗者矣 佛所預防正爲此爾 若曰占察經無譯人時處 爲可疑也 是亦擔麻棄金也 何則 詳彼經文 乃悉壇深密 洗滌穢瑕 激昻懶夫者 莫如玆典 故亦名大乘懺 又云 出六根聚中 開元貞元二釋敎錄中 編入正藏 雖外乎性宗 其相敎大乘殆亦優矣 豈與搭撲二懺 同日而語哉 如舍利佛問經 佛告長者子　若多羅 曰 汝可七日七夜 悔汝先罪 皆使淸淨 多羅奉敎 日夜懇惻 至第五夕 於其室中 雨種種物 若巾若　若拂　若刀錐斧等 墮其目前 多羅歡喜 問於佛 佛言是離塵之相 割拂之物也 據此 則與占察經擲輪得相之事 奚以異哉 乃知表公翹懺得簡 聞法見佛 可謂不誣 　此經若僞妄 則慈氏何以親授表師 又此經如可禁 舍利問經亦可禁乎 琮輩可謂攫金不見人 讀者詳焉 讚曰 現身　季激　聾 靈岳仙溪感應通 莫謂翹懃傳搭懺 作橋東海化魚龍

關東楓岳鉢淵藪石記(此記乃寺主瑩岑所撰 承安四年己未立石)

眞表律師 全州碧骨郡都那山村大井里人也 年至十二 志求出家 父許之 師往金山藪順濟法師處零染 濟授沙彌戒法 傳敎供養次第秘法一卷 占察善惡業報經二卷曰 汝持此戒法 於彌勒地藏兩聖前 懇求懺悔 親受戒法 流傳於世 師奉敎辭退 遍歷名山 年已二十七歲 於上元元年庚子 蒸二十斗米 乃乾爲粮 詣保安縣 入邊山不思議房 以五合米 爲一日費 除一合米養鼠 師勤求戒法於彌勒像前 三年而未得授記 發憤捨身　下 忽有靑衣童 手捧而置石上 師更發志願 約三七日 日夜勤修 　石懺悔 至三日手臂折落 至七日夜 地藏菩薩手搖金錫 來爲加持 手臂如舊 菩薩遂與袈裟及鉢 師感其靈應 倍加精進 滿三七日 卽得天眼 見兜率天衆來儀之相 於是地藏慈氏現前 慈氏磨摩師頂曰 善哉大丈夫 求戒如是 不惜身命 懇求懺悔 地藏授與戒本 慈氏復與二　 一題曰九者 一題八者 告師曰 此二簡子者 是吾手指骨 此喩始本二覺 又九者法爾 八者新熏成佛種子 以此當知果報 汝捨此身 受大國王身 後生於兜率 如是語已 兩聖卽隱 時壬寅四月二十七日也 師受敎法已 欲創金山寺 下山而來 至大淵津 忽有龍王 出獻玉袈裟 將八萬眷屬 侍往金山藪 四方子來 不日成之 復感玆氏從兜率 駕雲而下 與師受戒法 師勸檀緣 鑄成彌勒丈六像 復　下降受戒威儀之相於金堂南壁□於甲辰六月九日鑄成 丙午五月一日 安置金堂 是歲大曆元年也 師出金山向俗離山 路逢駕牛乘車者 其牛等向師前 　膝而泣 乘車人下問 何故此牛等見和尙泣耶 和尙從何而來 師曰 我是金山藪眞表僧 予曾入邊山不思議房 於彌勒地藏兩聖前 親受戒法眞　 欲覓創寺鎭長修道之處 故來爾 此牛等外愚內明 知我受戒法 爲重法故 　膝而泣 其人聞已 乃曰 畜生尙有如是信心 況我爲人 豈無心乎 卽以手執鎌 自斷頭髮 師以悲心 更爲祝髮受戒 行至俗離山洞裏 見吉祥草所生處而識之 還向溟州海邊 徐行次 有魚鼈　　等類 出海向師前 綴身如陸 師踏而入海 唱念戒法還出 行至高城郡 入皆骨山 始創鉢淵藪 開占察法會 住七年 時溟州界年　不登 人民飢饉 師爲說戒法 人人奉持 致敬三寶 俄於高城海邊 有無數魚類 自死而出 人民賣此爲食 得免死 師出鉢淵 復到不思議房 然後往詣家邑謁父 或到眞門大德房居住 時俗離山大德永深 與大德融宗 佛　等 同詣律師所 伸請曰 我等不遠千里 來求戒法 願授法門 師默然不答 三人者乘桃樹上 倒墮於地 勇猛懺悔 師乃傳敎灌頂 遂與袈裟及鉢 供養次第秘法一卷 日(占)察善惡業報經二卷 一百八十九　 復與彌勒眞　九者八者 誡曰 九者法爾 八者新熏成佛種子 我已付囑汝等 持此還歸俗離山 山有吉祥草生處 於此創立精舍 依此敎法 廣度人天 流布後世 永深等奉敎 直往俗離 尋吉祥草生處 創寺名曰吉祥 永深於此始設占察法會 律師與父復到鉢淵 同修道業而終孝之 師遷化時 登於寺東大巖上示滅 弟子等不動眞　而供養 至于骸骨散落 於是以土覆藏 乃爲幽宮 有靑松卽出 歲月久遠而枯 復生一樹 後更生一樹 其根一也 至今雙樹存焉 凡有致敬者 松下覓骨 或得或不得 予恐聖骨　滅 丁巳九月 特詣松下 拾骨盛筒 有三合許 於大　上雙樹下 立石安骨焉云云 此錄所載眞表事跡 與鉢淵石記 互有不同 故刪取瑩岑所記而載之 後賢宜考之 無極記

勝詮　　

釋勝詮 未詳其所自也 常附舶指中國 詣賢首國師講下 領受玄言 硏微積慮 惠鑒超穎 探　索隱 妙盡隅奧 思欲赴感有緣 當還國里 始賢首與義湘同學 俱稟儼和尙慈訓 首就於師說 演述義科 因詮法師還鄕寄示 湘仍寄書(云云) 別幅云 探玄記二十卷 兩卷未成 敎分記三卷 玄義章等雜義一卷 華嚴梵語一卷 起信疏兩卷 十二門疏一卷 法界無差別論疏一卷 竝因勝詮法師抄寫還鄕 頃新羅僧孝忠遺金九分云 是上人所寄 雖不得書 頂荷無盡 今附西國軍特(持)　灌一口 用表微誠 幸願檢領 謹宣 師旣還 寄信于義湘 湘乃目閱藏文 如耳聆儼訓 探討數旬 而授門弟子 廣演斯文 語在湘傳 按此圓融之敎誨 遍洽于靑丘者 寔師之功也 厥後有僧梵修 遠適彼國 求得新譯後分華嚴經 觀師義疏 言還流演 時當貞元己卯 斯亦求法洪揚之流乎 詮乃於尙州領內開寧郡境 開創精廬 以石　　爲官屬 開講華嚴 新羅沙門可歸 頗聰明識道理 有傳燈之續 乃撰心源章 其略云 勝詮法師領石徒衆 論議講演 今葛項寺也 其　　八十餘枚 至今爲綱司所傳 頗有靈異 其他事迹具載碑文 如大覺國師實錄中 

心地繼祖

釋心地 辰韓第四十一主憲德大王金氏之子也 生而孝悌 天性　睿 志學之年 落采從師 拳懃于道 寓止中岳(今公山) 適聞俗離山深公傳表律師佛骨簡子 設果訂法會 決意披尋 旣至後期 不許參例 乃席地　庭 隨衆禮懺 經七日 天大雨雪 所立地方十尺許 雪飄不下 衆見其神異 許引入堂地 　謙稱恙 退處房中 向堂潛禮 　　俱血 類表公之仙溪山也 地藏菩薩日來問慰 　席罷還山 途中見二簡子貼在衣褶間 持廻告於深 深曰 簡在函中 那得至此 檢之封題依舊 開視亡矣 深深異之 重襲而藏之 又行如初 再廻告之 深曰 佛意在子 子其奉行 乃授簡子 地頂戴歸山 岳神率一仙子 迎至山椒 引地坐於　上 歸伏　下 謹受正戒 地曰 今將擇地奉安聖簡 非吾輩所能指定 請與三君 憑高擲簡以卜之 乃與神等陟峰　 向西擲之 簡乃風　而飛 時神作歌曰 碍　遠退砥平兮 落葉飛散生明兮 覓得佛骨簡子兮 邀於淨處投誠兮 旣唱而得簡於林泉中 卽其地構堂安之 今桐華寺籤堂北有小井是也 本朝睿王嘗取迎聖簡 致內瞻敬 忽失九者一簡 以牙代之 送還本寺 今則漸變同一色 難卞新古 其質乃非牙非玉 按占察經上卷 敍一百八十九簡之名 一者求上乘得不退 二者所求果現當證 第三第四求中下乘得不退 五者求神通得成就 六者修四梵得成就 七者修世禪得成就 八者所欲受得妙戒 九者所曾受得戒具 (以此文訂 知慈氏所言 新得戒者 謂今生始得戒也 舊得戒者 謂過去曾受 今生又增受也 非謂修生本有之新舊也) 十者求下乘未住信 次求中乘未住信 如是乃至一百七十二 皆過現世中 或善或惡 得失事也 第一百七十三者 捨身已入地獄(已上皆未來之果也) 一百七十四者 死已作畜生 如是乃至餓鬼 修羅 人 人王 天 天王 聞法 出家 値聖僧 生兜率 生淨土 尋見佛 住下乘 住中乘 住上乘 得解脫 第一百八十九等是也 (上言住下乘至上乘得不退 今言上乘得解脫等 以此爲別爾) 皆三世善惡果報 差別之相 以此占看 得與心所行事相當 則爲感應 否則爲不至心 名爲虛謬 則此八九二簡 但從百八十九中而來者也 而宋傳但云百八籤子 何也 恐認彼百八煩惱之名而稱之 不揆尋經文爾 又接本朝文士金寬毅所撰王代宗錄二卷云 羅末 新羅大德釋　 獻太祖以表律師袈裟一領 戒簡百八十九枚 今與桐華寺所傳簡子 未詳同異 讚曰 生長金閨早脫籠 儉懃聰惠自天鍾 滿庭積雪偸神簡 來放桐華最上峰 

賢瑜　  海華嚴

瑜　祖大德大賢 住南山茸長寺 寺有慈氏石丈六 賢常旋繞 像亦隨賢轉面 賢惠辯精敏 決擇了然 大抵相宗銓量 旨理幽深 難爲剖析 中國名士白居易 嘗窮之未能 乃曰 唯識幽難破 因明擘不開 是以學者難承　者尙矣 賢獨刊定邪謬 暫開幽奧 恢恢游刃 東國後進 咸遵其訓 中華學士 往往得此爲眼目 景德王天寶十二年癸巳 夏大旱 詔入內殿 講金光經 以祈甘　 一日齋次 展鉢良久 而淨水獻遲 監吏詰之 供者曰 宮井枯　 汲遠故遲爾 賢聞之曰 何不早云 及晝講時 捧爐默然 斯須井水湧出 高七丈許 與刹幢齊 闔宮驚駭 因名其井曰金光井 賢嘗自號靑丘沙門 讚曰 　佛南山像逐旋 靑丘佛日再中懸 解敎宮井淸波湧 誰識金爐一炷烟 明年甲牛夏 王又請大德法海於皇龍寺 講華嚴經 駕幸行香 從容謂曰 前夏大賢法師講金光經 井水湧七丈 此公法道如何 海曰 特爲細事 何足稱乎 直使傾滄海 襄東岳 流京師 亦非所難 王未之信 謂戱言爾 至午講 引爐　寂 須臾內禁 忽有哭泣聲 宮吏走報曰 東池已溢 漂流內殿五十餘間 王　然自失 海笑謂之曰 東海欲傾 水　先漲爾 王不覺興拜 翌日感恩寺奏 昨日午時海水漲溢 至佛殿階前 　時而還 王益信敬之 讚曰 法海波瀾法界寬 四海盈縮未爲難 莫言百億須彌大 都在吾師一指端 (石海云) 

三國遺事卷四 終
