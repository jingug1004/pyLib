通玄眞經（文子）통현진경(문자)

卷第一
道原
卷第二
精誠
卷第三
九守
守虛
守■
守平
守易
守淸
守眞
守靜
守法
守弱
守樸
卷第四
符言
卷第五
道德
卷第六
上德
卷第七
微明
卷第八
自然
卷第九
下德
卷第十
上仁
卷第十一
上義
卷第十二
上禮



通玄眞經卷第一
　　道原
老子曰：「有物混成，先天地生，惟象無形，窈窈冥冥，寂寥淡漠，不聞其聲，吾强爲之名，字之曰道．」夫道者，高不可極，深不可測，苞　天地，稟受無形，原流　　，沖而不盈，濁以靜之徐淸，施之無窮，無所朝夕，表之不盈一握，約而能張，幽而能明，柔而能剛，含陰吐陽，而章三光；山以之高，淵以之深，獸以之走，鳥以之飛，麟以之遊，鳳以之翔，星曆以之行；以亡取存，以卑取尊，以退取先．古者三皇，得道之統，立於中央，神與化遊，以撫四方．是故能天運地　，輪轉而無廢，水流而不止，與物終始．風興雲蒸，雷聲雨降，　應無窮，已雕已琢，還復於樸．無爲爲之而合乎生死，無爲言之而通乎德，恬愉無矜而得乎和，有萬不同而便乎生．和陰陽，節四時，調五行，潤乎草木，浸乎金石，禽獸碩大，毫毛潤澤，鳥卵不敗，獸胎不　，父無喪子之憂，兄無哭弟之哀，童子不孤，婦人不孀，虹　不見，盜賊不行，含德之所致也．大常之道，生物而不有，成化而不宰，萬物恃之而生，莫知其德，恃之而死，莫之能怨，收藏畜積而不加富，布施稟受而不益貧；忽兮　兮，不可爲象兮，　兮忽兮，用不　兮，窈兮冥兮，應化無形兮，遂兮通兮，不虛動兮，與剛柔卷舒兮，與陰陽俯仰兮．老子曰：大丈夫恬然無思，　然無慮，以天爲蓋，以地爲車，以四時爲馬，以陰陽爲御，行乎無路，遊乎無怠，出乎無門．以天爲蓋則無所不覆也，以地爲車則無所不載也，四時爲馬則無所不使也，陰陽御之則無所不備也．是故疾而不搖，遠而不勞，四支不動，聰明不損，而照明天下者，執道之要，觀無窮之地．故天下之事不可爲也，因其自然而推之，萬物之變不可救也，秉其要而歸之．是以聖人內修其本，而不外飾其末，　其精神，偃其知見故漠然無爲而無不爲也，無治而無不治也．所謂無爲者，不先物爲也；無治者，不易自然也；無不治者，因物之相然也．
老子曰：執道以御民者，事來而循之，物動而因之；萬物之化無不應也，百事之變無不　也．故道者，虛無，平易，淸靜，柔弱，純粹素樸，此五者，道之形象也．虛無者道之舍也，平易者道之素也，淸靜者道之鑒也，柔弱者道之用也．反者道之常也，柔者道之剛也，弱者道之强也．純粹素樸者道之幹也．虛者中無載也，平者心無累也，嗜欲不載，虛之至也，無所好憎，平之至也，一而不變，靜之至也，不與物雜，粹之至也，不憂不樂，德之至也．夫至人之治也，棄其聰明，滅其文章，依道廢智，與民同出乎公．約其所守，寡其所求，去其誘慕，除其貴欲，捐其思慮．約其所守卽察，寡其所求卽得，故以中制外，百事不廢，中能得之則外能牧之．中之得也，五藏寧，思慮平，筋骨勁强，耳目聰明．大道坦坦，去身不遠，求之遠者，往而復返．
老子曰：聖人忘乎治人，而在乎自理．貴忘乎勢位，而在乎自得，自得卽天下得我矣；樂忘乎富貴，而在乎和，知大己而小天下，幾於道矣．故曰：「至虛極也，守靜篤也，萬物　作，吾以觀其復．」夫道者，陶冶萬物，終始無形，寂然不動，大通混冥，深　廣大不可爲外，折毫剖芒不可爲內，無環堵之宇，而生有無之間也．眞人體之以虛無，平易，淸靜，柔弱，純粹素樸，不與物雜，至德天地之道，故謂之眞人．眞人者，大己而小天下，貴治身而賤治人，不以物滑和，不以欲亂情，隱其名姓，有道則隱，無道則見，爲無爲，事無事，知不知也，懷天道，包天心，噓吸陰陽，吐故納新，與陰俱閉，與陽俱開，與剛柔卷舒，與陰陽俯仰，與天同心，與道同體；無所樂，無所苦，無所喜，無所怒，萬物玄同，無非無是．夫形傷乎寒暑燥濕之虐者，形究而神杜，神傷於喜怒思慮之患者，神盡而形有餘．故眞人用心，杖性依神，相扶而得終始，是以其寢不夢，覺而無憂．孔子問道．老子曰：正汝形，一汝視，天和將至；攝汝知，正汝度，神將來舍，德將爲汝容，道將爲汝居．瞳子，若新生之犢，而無求其故，形若枯木，心若死灰，眞其實知而不以曲故自持，恢恢無心可謀，「明白四達，能無知乎？」老子曰：夫事生者應變而動，變生於時，無常之行．故「道可道，非常道也，名可名，非常名也．」書者言之所生也，言出於智，智者不知，非常道也；名可名，非藏書者也．「多聞數窮，不如守中」，「絶學無憂」，「絶聖棄智，民利百倍」．人生而靜，天之性也；感物而動，性之害也；物至而應，智之動也；智與物接，而好憎生焉；好憎成形，而智　於外，不能反己，而天理滅矣．是故聖人不以人易天，外與物化而內不夫情，故通於道者，反於淸靜，空於物者，終於無爲．以恬養智，以漠合神，卽乎無垠，循天者與道遊也，隨人者與俗交也；故聖人不以事滑天，不以欲亂情，不謀而當，不言而信，不慮而得，不爲而成．是以處上而民不重，居前而人不害，天下歸之，姦邪畏之，以其無爭於萬物也，故莫敢與之爭．老子曰：夫人從欲失性，動未嘗正也，以治國則亂，以治身則穢，故不聞道者，無以反其性，不通物者，不能淸靜．原人之性無邪穢，久湛於物卽易，易而忘其本卽合於其若性．水之性欲淸，沙石穢之；人之性欲平，嗜欲害之，唯聖人能遺物反己．是故聖人不以智役物，不以欲滑和，其爲樂不　　，其於憂不　　，是以高而不危，安而不傾．故聽善言便計，雖愚者知說之；稱聖德高行，雖不肖者知慕之；說之者衆而用之者寡，慕之者多而行之者少，所以然者，　於物而繫於俗．故曰：我無爲而民自化，我無事而民自富，我好靜而民自正，我無欲而民自樸．淸靜者德之至也，柔弱者道之用也，虛無恬無形大，有形細，無形多，有形少，無形强，有形弱，無形實，有形虛．有形者遂事也，無形者作始也，遂事者成器也，作始者樸也．有形則有聲，無形則無聲，有形産於無形，故無形者有形之始也．廣厚有名，有名者貴全也；儉薄無名，無名者賤輕也；殷富有名，有名尊寵也；貧寡無名，無名卑弱也；雄牡有名，有名者章明也；雌牝無名，無名者隱約也；有餘者有名，有名者高賢也；不足者無名，無名者任下也．有功卽有名，無功卽無名，有名産於無名，無名者有名之母也，天之道有無相生也，難易相成也．是以聖人執道，虛靜微妙以成其德，故有道卽有德，有德卽有功，有功卽有名，有名卽復於道，功名長久，終身無咎，王公有功名，孤寡無功名，故曰聖人自謂孤寡，歸其根本．功成而不有，故有功以爲利，無名以爲用．古民童蒙，不知東西，貌不離情，言不出行，行出無容，言而不文，其衣致，神德不全於身者，不知何遠之能壞，欲害之心忘乎中者，卽飢虎可尾也，而況於人？體道者佚而不窮，任數者勞而無功，夫法刻刑誅者，非帝王之業也，　策繁用者，非致遠之御也，好憎繁多，禍乃相隨，故先王之法非所作也，所因也，其禁誅非所爲也，所守也，故能因則大，作卽細，能守則固，爲卽敗．夫任耳目以聽視者，勞心而不明，以智慮爲治者，苦心而無功，任一人之材，難以至治，一人之能，不足以治三畝．循道理之數，因天地之然，卽六合不足均也，聽失於非譽，目淫於綵女，禮亶不足以放愛，誠心可以懷遠，故兵莫　乎志，　■爲下寇，莫大於陰陽，而　鼓爲細，所謂大寇伏尸不言節，中寇藏於山，小寇遯於民間．故曰民多智能，奇物滋起，法令滋章，盜賊多有去彼取此，天殃不起．故以智治國，國之賊，不以智治國，國之德，愉者萬物之祖也，三者行則淪於無形．無形者，一之謂也，一者，無心合於天下也．布德不漑，用之不勤，視之不見，聽之不聞，無形而有形生焉，無聲而五音鳴焉，無味而五味形焉，無色而五色成焉，故有生於無，實生於虛．音之數不過五，五音之變不可勝聽也，味之數不過五，五味之變不可勝嘗也，色之數不過五，五色之變不可勝觀也．音者宮立而五音形矣，味者甘立而五味定矣，色者白立而五色成矣，道者一立而萬物生矣．故一之理，施於四海，一之　，察於天地，其全也，敦兮其若樸，其散也，渾兮其若濁，濁而徐淸，沖而徐盈，澹然若大海，　兮若浮雲，若無而有，若亡而存．老子曰：萬物之摠，皆閱一孔，百事之根，皆出一門，故聖人一度循軌，不變其故，不易其常，放准循繩，曲因其常．夫喜怒者，道之邪也；憂悲者，德之失也；好憎者，心之過也；嗜欲者，生之累也．人大怒破陰，大喜墜陽，薄氣發　，驚怖爲狂，憂悲焦心，疾乃成積，人能除此五者，卽合於神明．神明者，得其內，得其內者，五藏寧，思慮平，耳目聰明，筋骨勁强，疏達而不悖，堅强而不　，無所太過，無所不逮．天下莫柔弱於水，水爲道也，廣不可極，深不可測，長極無窮，遠淪無涯，息耗減益，過於不　，上天爲雨露，下地爲潤澤，萬物不得不生，百事不得不成，大苞群生而無私好，澤及　蟯而不求報，富贍天下而不旣，德施百姓而不費，行不可得而窮極，微不可得而把握，擊之不創，刺之不傷，斬之不斷，灼之不熏，　約流循而不可靡散，利貫金石，强淪天下，有餘不足，任天下取與，稟受萬物而無所先後，無私無公，與天地洪同，是謂至德．夫水所以能成其至德者，以其卓約潤滑也，故曰：「天下之至柔，馳騁天下之至堅，無有入於無間．」夫無形者，物之太祖，無音者，類之太宗，眞人者，通於靈府，與造化者爲人，執玄德於心，而化馳如神．是故不道之道，芒乎大哉，未發號施令而移風易俗，其唯心行也．萬物有所生而獨如其根，百事有所出而獨守其門，故能窮無窮，極無極，照物而不眩，響應而不知．
老子曰：夫得道者，志弱而事强，心虛而應當．志弱者柔　安靜，藏於不取，行於不能，澹然無爲，動不失時，故「貴必以賤爲本，高必以下爲基．」託小以包大，在中以制外，行柔而剛，力無不勝敵無不陵，應化揆時，莫能害之．欲剛者必以柔守之，欲强者必以弱保之，積柔卽剛，積弱卽强，觀其所積，以知存亡．强勝不若己者，至於若己者而格，柔勝出於己者，其力不可量，故「兵强則滅，木强則折．」革强則裂，齒堅於舌而先斃，故「柔弱者生之幹也，堅强者死之徒．」先唱者窮之路，後動者達之原．夫執道以　變，先亦制後，後亦制先，何卽不失所以制人，人亦不能制也．所謂後者，調其數而合其時，時之變則，間不容息，先之則太過，後之則不及，日　月周，時不與人遊，故聖人不貴尺之璧，而貴寸之陰，時難得而易失．故聖人隨時而擧事，因資而立功，守淸道，拘雌節，因循而應變，常後而不先，柔弱以靜，安徐以定，大堅固不能與爭也．
老子曰：機械之心藏於中，卽純白之不粹．其衣煖而無綵，其兵鈍而無刃，行　　．視瞑瞑，立井而飮，耕田而食，不布施，不求德，高下不相傾，長短不相形，風齊於俗可隨也，事周於能易爲也，矜僞以惑世，軻行以迷衆，聖人不以爲俗．


通玄眞經卷第二
　　精誠
老子曰：天致其高，地致其厚，日月照，列星朗，陰陽和，非有爲焉，正其道而物自然．陰陽四時非生萬物也，雨露時降非養草木也，神明接，陰陽和，萬物生矣．夫道者，藏精於內，栖神於心，靜漠恬　，悅穆胸中，廓然無形，寂然無聲．官府若無事，朝廷若無人，無隱士，無逸民，無勞役，無怨刑，天下莫不仰上之象，主之旨，絶國殊俗莫不重譯而至，非家至而人見之也，推其誠心，施之天下而已．故賞善罰暴者，正令也；其所以能行者，精誠也．令雖明不能獨行，必待精誠，故摠道以被民弗從者，精誠弗包也．老子曰：天設日月，列星辰，張四時，調陰陽．日以暴之，夜以息之，風以乾之，雨露以濡之．其生物也，莫見其所養而萬物長；其殺物也，莫見其所喪而萬物亡．此謂神明．是故聖人象之，其起福也，不見其所以而福起；其除禍也，不見其所由而禍除．稽之不得，察之不虛，日計不足，歲計有餘，寂然無聲，一言而大動天下，是以天心動化者也．故精誠內形，氣動於天，景星見，黃龍下，鳳皇至，醴泉出，嘉穀生，河不滿溢，海不波涌；逆天暴物，卽日月薄蝕，五星失行，四時相乘，晝明宵光，山崩川　，冬雷夏霜．天之與人，有以相通，故國之沮亡也，天文變，世或亂，虹　見，萬物有以相連，精氣有以相薄，故神明之事，不可以智巧爲也，不可以强力致也．故大人與天地合德，與日月合明，與鬼神合靈，與四時合信，懷天心，抱地氣，執沖含和，不下堂而行四海，變易習俗，民化遷善，若生諸己，能以神化者也．老子曰：夫人道者，全性保眞，不虧其身，遭急迫難，精通乎天，若乃未始出其宗者，何爲而不成，死生同域，不可脅凌，又況官天地，懷萬物，返造化，含至和，而已未嘗死者也．精誠形乎內，而外喩於人心，此不傳之道也．聖人在上，懷道而不言，澤及萬民，故不言之敎，芒乎大哉！君臣乖心，倍譎見于天，神氣相應，微矣，此謂不言之辯，不道之道也．夫召遠者使無爲焉，親近者言無事焉，唯夜行者能有之，　走馬以糞，車軌不接於遠方之外，是謂坐馳陸　．天道無私就也，無私去也，能者有餘，　者不足，順之者利，逆之者凶．是故以智爲治者難以持國，唯同乎大和而持自然應者，爲能有之．老子曰：夫道之與德，若圍之與革，遠之卽近，近之卽■，稽之不得，察之不虛．是故聖人若鏡，不將不迎，應而不藏，不物而不傷．其得之也，乃失之也，其失之也，乃得之也，故通於大和者，闇若醇醉而甘臥以游其中，若未始出其宗，是謂大通，此假不用能成其用也．老子曰：昔黃帝之治天下，理日月之行，治陰陽之氣，節四時之度，正律曆之數，別男女，明上下，使强不掩弱，衆不暴寡，民保命而不夭，歲時熟而不凶，百官正而無私，上下調而無尤，法令明而不闇，輔佐公而不阿，田者讓畔，道不拾遺，市不預賈，故於此時，日月星辰不失其行，風雨時節，五穀　昌，鳳皇翔於庭，麒麟游於郊．　　氏之王天下，枕方寢繩，殺秋約冬，負方州，抱員天，陰陽所擁沈不通者竅理之，逆氣戾物傷民厚積者絶止之，其民童蒙不知西東，視瞑瞑，行　　，　然自得，莫知其所由，浮游汎然，不知所本，罔養不知所如往，當此之時，禽獸蟲蛇無不懷其爪牙，藏其　毒，功揆天地．至黃帝要繆乎太祖之下，然而不章其功，不揚其名，隱眞人之道，以從天地之固然，何卽道德上通，而智故消滅也．老子曰：天不定，日月無所載，地不定，草木無所立，身不寧，是非無所形，是故有眞人而後有眞智，其所持者不明，何知吾所謂知之非不知與？積惠重貨，使萬民欣欣，人樂其生者，仁也；擧大功，顯令名，體君臣，正上下，明親疏，存危國，繼絶世，立無後者，義也；閉九竅，藏志意，棄聰明，反無識，芒然　佯乎塵垢之外，逍遙乎無事之業，含陰吐陽而與萬物同和者，德也．是故道散而爲德，德溢而爲仁義，仁義立而道德廢矣．老子曰：神越者言華，德蕩者行僞，至精芒乎中，而言行觀乎外，此不免以身役物也．精有愁盡而行無窮極，所守不定而外淫於世俗之風，是故聖人內脩道術而不外飾仁義，知九竅四支之宜，而遊乎精神之和，此聖人之游也．
老子曰：若夫聖人之游也，卽動乎至虛，游心乎太無，馳於方外，行於無門，聽於無聲，視於無形，不拘於世，不繫於俗．故聖人所以動天下者，眞人不過，賢人所以矯世者，聖人不觀．夫人拘於世俗，必形繫而神泄，故不免於別，使我可拘係者，必其命有在外者．老子曰：人主之思，神不馳於胸中，智不出於四域，懷其仁誠之心，甘雨以時，五穀蕃殖，春生夏長，秋收冬藏，月省時考，終歲獻貢，養民以公，威　以誠，法省不煩，敎化如神，法寬刑緩，囹圄空虛，天下一俗，莫懷姦心，此聖人之思也．夫上好取而無量，卽下貪功而無讓，民貧苦而分爭生，事力勞而無功，智詐萌生，盜賊滋彰，上下相怨，號令不行，夫水濁者魚　，政苛者民亂，上多欲卽下多詐，上煩擾卽下不定，上多求卽下交爭，不治其本而救之於末，無以異於鑿渠而止水，抱薪而救火．聖人事省而治求，寡而贍，不施而仁，不言而信，不求而得，不爲而成，懷自然，保至眞，抱道推誠，天下從之如響之應聲，影之像形，所脩者本也．
老子曰：精神越於外，智慮蕩於內者，不能治形，神之所用者遠，則所遺者近．故「不出於戶以知天下，不窺於　以知天道，其出彌遠，其知彌少．」此言精誠發於內，神氣動於天也．老子曰：冬日之陽，夏日之陰，萬物歸之而莫之使，極自然至精之感，弗召自來，不去而往，窈窈冥冥，不知所爲者而功自成，待目而照見，待言而使命，其於治難矣．皐陶　而爲大理，天下無虐刑，有貴乎言者也，師曠　而爲太宰，晉國無亂政，有貴乎見者也．不言之令，不視之見，聖人所以爲師也，民之化上，不從其言從其所行，故人君好勇，弗使　爭而國家多難，其漸必有劫殺之亂矣．人君好色，弗使風議而國家昏亂，其積至於淫　之難，故聖人精誠別於內，好憎明於外，出言以副情，發號以明指．是故刑罰不足以移風，殺戮不足以禁姦，唯神化爲貴，精至爲神，精之所動，若春氣之生，秋氣之殺．故君子者，其猶射者也，於此毫末，於彼尋丈矣！故理人者，愼所以感之．
老子曰：懸法設賞而不能移風易俗者，誠心不抱，故聽其音則知其風，觀其樂卽知其俗，見其俗卽知其化．夫抱眞效誠者，感動天地，神踰方外，令行禁止，誠通其道而達其意，雖無一言，天下萬民，禽獸，鬼神與之變化．故太上神化，其次使不得爲非，其下賞賢而罰暴．老子曰：大道無爲，無爲卽無有，無有者不居也，不居者卽處無形，無形者不動，不動者無言也，無言者卽靜而無聲無形，無聲無形者，視之不見，聽之不聞，是謂微妙，是謂至神，「綿綿若存」，「是謂天地根．」道無聲，故聖人强爲之形，以一句爲名天地之道．大以小爲本，多以少爲始，天子以天地爲品，以萬物爲資，功德至大，勢名至貴，二德之美與天地配，故不可不軌大道以爲天下母．
老子曰：振窮補急則名生利起，除害卽功成，世無災害，雖聖無所施其德，上下和睦，雖賢無所立其功．故至人之治，含德抱道，推誠施無窮之智，寢說而不言天下莫知貴其不言者，故「道可道，非常道也，名可名，非常名也．」著於竹帛，鏤於金石，可傳於人者，皆其　也．三皇五帝三王，殊事而同心，異路而同歸，末世之學者，不知道之所體一德之所摠要取成事之跡　坐而言之，雖博學多聞，不免於亂．
老子曰：心之精者，可以神化，而不可說道．聖人不降席而匡天下，情甚於●呼，故同言而信，信在言前也，同令而行，誠在令外也．聖人在上，民化如神，情以先之，動於上不應於下者，情令殊也．三月　兒未知利害，而慈母愛之愈篤者，情也．故言之用者變，變乎小哉，不言之用者變，變乎大哉．信，君子之言，忠，君子之意，忠信形於內，感動應乎外，賢聖之化也．
老子曰：子之死父，臣之死君，非出以求名也，恩心藏於中而不違其難也．君子之　　非正爲也，自中出者也，亦察其所行，聖人不　於影，君子愼其獨也，舍近期遠，塞矣．故聖人在上則民樂其治，在下則民慕其意，志不忘乎欲利人．老子曰：勇士一呼，三軍皆　，其出之誠，唱而不和，意而不載，中必有不合者也．不下席而匡天下者，求諸己也，故說之所不至者，容貌至焉，容貌所不至者，感忽至焉，感乎心發而成形，精之至者可形接，不可以照期．
老子曰：言有宗，事有本，失其宗本，伎能雖多，不如寡言．害衆著　而使斷其指，以期大巧之不可爲也，故匠人智爲，不以能以時，閉不知閉也，故必杜而後開．老子曰：聖人之從事也，所由異路而同歸，存亡定傾若一，志不忘乎欲利人也．故秦楚燕魏之歌，異傳而皆樂，九夷八狄之哭，異聲而皆哀．夫歌者樂之微，哭者哀之效也，　於中，發於外，故在所以感之矣．聖人之心，日夜不忘乎欲利人，其澤之所及亦遠矣．老子曰：人無爲而治，有爲也卽傷．無爲而治者，爲無爲，爲者不能無爲也，不能無爲者，不能有爲也．人無言而神，有言卽傷．無言乏神者，載無言，則傷有神之神者．文子曰：名可强立，功可强成．昔南榮疇恥聖道而獨亡於己，南見老子，受敎一言，精神曉靈，屯閔脩達，勤苦十日不食，如享太牢，是以明照海內，名立後世，智略天地，察分秋毫，稱譽華語，至今不休，此謂名可强立也．故田者不强，　倉不滿，官御不勵，誠心不精，將相不强，功烈不成，王侯懈怠，汎世無名．至人潛行，譬猶雷霆之藏也，隨時而擧事，因資而立功，進退無難，無所不通．夫至人精誠內形，德流四方，見天下有利也，喜而不忘，天下有害也，憂若有喪．夫「憂民之憂者，民亦憂其憂，樂民之樂者，民亦樂其樂，故憂以天下，樂以天下，然而不王者，未之有也．」「聖人之法，始於不可見，終於不可及，處於不傾之地，積於不盡之倉，載於不竭之府．出令如流水之原，使民於不爭之官，開必得之門，不爲不可成，不求不可得，不處不可久，不行不可復．」大人行可說之政，而人莫不順其命，命順則從，小而致大，命逆則以善爲害，以成爲敗．夫所謂大丈夫者，內强而外明，內强如天地，外明如日月，天地無不覆載，日月無不照明．大人以善示人，不變其故，不易其常，天下聽令，如草從風．政失於春，歲星盈縮，不居其常；政失於夏，熒惑逆行；政失於秋，太白不當，出入無常；政失於冬，辰星不效其鄕，四時失政，鎭星搖蕩，日月見謫，五星悖亂，彗星出．春政不失禾黍滋，夏政不失雨降時，秋政不失民殷昌，冬政不失國家寧康．


通玄眞經卷第三
　　九守
老子曰：天地未形，窈窈冥冥，渾而爲一，寂然淸澄，重濁爲地，精微爲天，離而爲四時，分而爲陰陽，精氣爲人，粗氣爲蟲，剛柔相成，萬物乃生．精神本乎天，骨骸根于地，精神入其門，骨骸反其根，我尙何存，故聖人法天順地，不拘於俗，不誘於人，以天爲父，以地爲母，陰陽爲綱，四時爲紀，天靜以淸，地定以寧，萬物逆之死，順之生，故靜漠者神明之宅，虛無者道之所居．夫精神者所受於天也，骨骸者所稟於地也，「道生一，一生二，二生三，三生萬物．萬物負陰而抱陽，沖氣以爲和．」
老子曰：人受天地變化而生，一月而膏，二月血脈，三月而■，四月而胎，五月而筋，六月而骨，七月而成形，八月而動，九月而躁，十月而生．形骸已成，五藏乃形，肝主目，腎主耳，脾主舌，肺主鼻，膽主口，外爲表，中爲裏，頭員法天，足方象地，天有四時，五行，九解，三百六十日，人有四支，五藏，九竅，三百六十節．天有風雨寒暑，人有取與喜怒，膽爲雲，肺爲氣，脾爲風，腎爲雨，肝爲雷，人與天地相類，而心爲之主．耳目者日月也，血氣者風雨也，日月失行，薄蝕無光，風雨非時，毁折生災，五星失行，州國受其殃．天地之道，至　以大，尙由節其章光，愛其神明，人之耳目何能久燻而不息？精神何能馳騁而不乏？是故聖人守內而不失外．夫血氣者人之華也，五藏者人之精也，血氣專乎內而不外越，則胸腹充而嗜欲寡，嗜欲寡則耳目淸而聽視聰達，聽視聰達謂之明．五藏能屬於心而無離，則氣意勝而行不僻，精神盛而氣不散，以聽無不聞，以視無不見，以爲無不成，患禍無由入，哀氣不能襲，故所求多者所得少，所見大者所知小．夫孔竅者精神之戶　，血氣者五藏之使候，故耳目淫於聲色，卽五藏動搖而不定，血氣滔蕩而不休，精神馳騁而不守，禍福之至雖如丘山，無由識之矣，故聖人愛而不越．聖人誠使耳目精明玄達，無所誘慕，意氣無失淸靜而少嗜欲，五藏便寧，精神內守形骸而不越，卽觀乎往世之外，來事之內，禍福之間何足見也，故其出彌遠者，其知彌少．以言精神不可使外淫也，故五色亂目，使目不明，五音入耳，使耳不聰，五味亂口，使口生創，趣舍滑心，使行飛揚．故嗜欲使人氣淫，好憎使人精勞，不疾去之，則志氣日耗．夫人所以不能終其天年者，以生生之厚，夫唯無以生爲者，卽所以得長生，天地運而相通，萬物摠而爲一，能知一卽無一之不知也，不能知一卽無一之能知也．吾處天下亦爲一物，而物亦物也，物之與物，何以相物，欲生不可事也，憎死不可辭也，賤之不可憎也，貴之不可喜也，因其資而寧之，弗敢極弗敢極也，卽至樂極也．
　　守虛
老子曰：所謂聖人者，因時而安其位，當世而樂其業，夫哀樂者德之邪，好憎者心之累，喜怒者道之過，故其生也天行，其死也物化，靜卽與陰合德，動卽與陽同波，故心者形之主也，神者心之寶也，形勞而不休卽蹶，精用而不已則竭，是以聖人遵之不敢越也．以無應有，必究其理，以虛受實，必窮其節，恬愉虛靜，以終其命，無所■，無所親，抱德煬和，以順於天，與道爲際，與德爲　，不爲福始，不爲禍先，死生無變於己，故曰至神．神則以求無不待也，以爲無不成也．
　　守無
老子曰：輕天下卽神無累，細萬物卽心不惑，齊生死則意不　，同變化則明不眩．夫至人倚不橈之柱，行無關之途，稟不竭之府，學不死之師，無往而不遂，無之而不通，屈伸俯仰，抱命不惑而宛轉，禍福利害，不足以患心．夫爲義者可迫以仁，而不可劫以兵，可正以義，不可懸以利，君子死義，不可以富貴留也，爲義者不可以死亡恐也，又況於無爲者乎！無爲者卽無累，無累之人，以天下爲影柱，上觀至人之倫，深原道德之意，下考世俗之行，乃足以羞也，夫無以天下爲者，學之建鼓也．
　　守平
老子曰：尊勢厚利，人之所貪，比之身則賤，故聖人食足以充虛接氣，衣足以蓋形禦寒，適情辭餘，不貪得，不多積，淸目不視，靜耳不聽，閉口不言，委心不慮，棄聰明，反太素，休精神，去知故，無好憎，是謂大通，除穢去累，莫若未始出其宗，何爲而不成．知養生之和者，卽不可懸以利，通內外之符者，不可誘以勢，無外之外，至大，無內之內，至貴，能知大貴，何往不遂．
　　守易
老子曰：古之爲道者，理情性，治心術，養以和，持以適，樂道而忘賤，安德而忘貧．性有不欲，無欲而不得，心有不樂，無樂而不爲，無益於性者不以累德，不便於生者不以滑和．不縱身肆意而制度，可以爲天下儀，量腹而食，制形而衣，容身而居，適情而行，餘天下而不有，委萬物而不利，豈爲貧富貴賤失其性命哉！永若然者，可謂能體道矣．
　　守淸
老子曰：人受氣於天者，耳目之於聲色也，鼻口之於芳臭也，肌膚之於寒溫也，其情一也，或以死，或以生，或爲君子，或爲小人，所以爲制者異．神者智之淵也，神淸則智明，智者心之府也，智公則心平，人莫鑒於流　而鑒於澄水，以其淸且靜也，故神淸意平乃能形物之情，故用之者必假於不用也．夫鑒明者則塵垢不　也，神淸者嗜欲不誤也，故心有所至，則神慨然在之，反之於虛，則消躁藏息矣，此聖人之遊．故治天下者，必達性命之情而後可也．
　　守眞
老子曰：夫所謂聖人者，適情而已，量腹而食，度形而衣，節乎己而，貪　之心無由生也，故能有天下者，必無以天下爲也，能有名譽者，必不以越行求之，誠達性命之情，仁義因附．若夫神無所掩，心無所載，通洞條達，澹然無事，勢利不能誘，聲色不能淫，辯者不能說，智者不能動，勇者不能恐，此眞人之遊也．夫生生者不生，化化者不化，不達此道者，雖知統天地，明照日月，辯解連環，辭潤金石，猶無益於天下也，故聖人不失所守．
　　守靜
老子曰：靜漠恬　，所以養生也，和愉虛無，所以據德也，外不亂內卽性得其宜，靜不動和卽德安其位，養生以經世，抱德以終年，可謂能體道矣．若然者，血脈無鬱滯，五藏無積氣，禍福不能矯滑，非譽不能塵垢，非有其世，孰能濟焉，有其才不遇其時，身猶不能脫，又況無道乎．夫目察秋毫之末者，耳不聞雷霆之聲，耳調金玉之音者，目不見太山之形，故小有所志，則大有所忘．今萬物之來，擢拔吾生，　取吾精，若泉原也，雖欲勿稟，其可得乎？今盆水若淸之經日，乃能見眉睫，濁之不過一撓，卽不能見方圓也，人之精神難淸而易濁，猶盆水也．
　　守法
老子曰：上聖法天，其次尙賢，其下任臣，任臣者危亡之道也，尙賢者癡惑之原也，法天者治天地之道也，虛靜爲王，虛無不受，靜無不持，知虛靜之道，乃能終始，故聖人以靜爲治，以動爲亂，故曰勿撓勿纓，萬物將自淸，勿驚勿駭，萬物將自理，是謂天道也．
　　守弱
老子曰：天子公侯以天下一國爲家，以萬物爲畜，懷天下之大，有萬物之多，卽氣實而志驕，大者用兵侵小，小者倨傲凌下，用心奢廣，譬猶飄風暴雨，不可長久．是以聖人以道鎭之，執一無爲而不損沖氣，見小守柔，退而勿有，法於江海，江海不爲，故功名自化，弗强，故能成其王，爲天下牝，故能神不死，自愛，故能成其貴，萬乘之勢，以萬物爲功名，權任至重，不可自輕，自輕則功名不成．夫道，大以小而成，多以少爲主，故聖人以道邪天下，柔弱微妙者見小也，儉嗇損缺者見少也，見小故能成其大，見少故能成其美．天之道，抑高而擧下，損有餘奉不足，江海處地之不足，故天下歸之奉之，聖人卑謙，淸靜辭讓者見下也，虛心無有者見不足也，見下故能致其高，見不足故能成其賢，矜者不立，奢者不長，强梁者死，滿溢者亡，飄風暴雨不終日，小谷不能須臾盈，飄風暴雨行强梁之氣，故不能久而滅，小谷處强梁之地，故不得不奪，是以聖人執雌牝，去奢驕，不敢行强梁之氣，執雌牝，故能立其雄牡，不敢奢驕，故能長久．
老子曰：天道極卽反，盈卽損，日月是也．聖人日損而沖氣不敢自滿，日進以牝，功德不衰，天道然也，人之情性皆好高而惡下，好得而惡亡，好利而惡病，好尊而惡卑，好貴而惡賤，衆人爲之，故不能成，執之，故不能得．是以聖人法天，弗爲而成，弗執而得，與人同情而異道，故能長久．故三皇五帝有戒之器，命曰侑　，其沖卽正，其盈卽覆．夫物盛則衰，日中則移，月滿則虧，樂終而悲，是故聰明廣智守以愚，多聞博辯守以儉，武力勇毅守以畏，富貴廣大守以狹，德施天下守以讓，此五者先王所以守天下也．「服此道者不欲盈，夫唯不盈，是以弊不新成．」
老子曰：聖人與陰俱閑，與陽俱開，能至於無樂也，卽無不樂也，無不樂卽至樂極矣．是以內樂外，不以外樂內，故有自樂也，卽有自志貴乎天下，所以然者，因而爲天下之要也．不在於彼而在於我，不在於人而在於身，身得則萬物備矣．故達於心術之論者，卽嗜欲好憎外矣，是故無所喜，無所怒，無所樂，無所苦，萬物玄同，無非無是．故士有一定之論，女有不易之行，不待勢而尊，不須財而富，不須力而强，不利貨財，不貪世名，不以貴爲安，不以賤爲危，形神氣志各居其宜．夫形者生之舍也，氣者生之元也，神者生之制也，一失其位卽三者傷矣，故以神爲主者形從而利，以形爲制者神從而害．其生貪　多欲之人，莫宜乎勢利，誘慕乎名位，幾以過人之知，位高於世，卽精神日耗以遠，久淫而不還，形閑中拒，卽無由入矣，是以時有盲忘自失之患．夫精神志氣者，靜而日充以壯，躁而日耗以老，是故聖人持養其神，和弱其氣，平夷其形，而與道浮　，如此則萬物之化無不偶也，百事之變無不應也．
　　守樸
老子曰：所謂眞人者，性合乎道也．故有而若無，實而若虛，治其內不治其外，明白太素，無爲而復樸，體本抱神，以遊天地之根，芒然　佯塵垢之外，逍遙乎無事之業，機械智巧，不載於心，審於無假，不與物遷，見事之化，而守其宗，心意專於內，通達禍福於一，居不知所爲，行不知所之，不學而知，弗視而見，弗爲而成，弗治而辯，感而應，迫而動，不得已而往，如光之燿，如影之效，以道爲循，有待而然，廓然而虛，淸靜而無，以千生爲一化，以萬異爲一宗．有精而不使，有神而不用，守大渾之樸，立至精之中，其寢不夢，其智不萌，其動無形，其靜無體，存而若亡，生而若死，出入無間，役使鬼神，精神之所能登假千道．使精神暢達而不失於元，日夜無隙而與物爲春，卽是合而生時於心者也．故形有靡而神未嘗化，以不化應化，千變萬轉而未始有極，化者復歸於無形也，不化者與天地俱生，俱生者未嘗化其所化者卽化，此眞人之遊純粹素道．



通玄眞經卷第四
　　符言
老子曰：道至高無上，至深無下，平乎準，直乎繩，圓乎規，方乎矩，包　天地而無表裏，洞同覆蓋而無所■，是故體道者，不怒不喜，其坐無慮，寢而不夢，見物而名，事至而應．老子曰：欲尸名者必生事，事生卽舍公而就私，倍道而任己，見譽而爲善，立而爲賢，卽治不順理而事不順時，治不順理則多責，事不順時則無功，妄爲要中，功成不足以塞責，事敗足以滅身．
老子曰：無爲名尸，無爲謀府，無爲事任，無爲智主．藏於無形，行於無怠，不爲福先，不爲禍始，始於無形，動於不得已，欲福先無禍，欲利先遠害．故無爲而寧者，失其所寧卽危，無爲而治者，失其所治卽亂，故「不欲碌碌如玉，落落如石．」其文好者皮必剝，其角美者身必殺，甘泉必竭，直木必伐，華榮之言後爲愆，石有玉傷其山，黔首之患固在言．老子曰：時之行動以從，不知道者福爲禍．天爲蓋，地爲軫，善用道者終無盡，地爲軫，天爲蓋，善用道者終無害．陳彼五行必有勝，天之所覆無不稱，故「知不知，上，不知知，病也．」
老子曰：山生金，石生玉，反相剝，木生蟲，還自食，人生事，還自賊．夫好事者未嘗不中，爭利者未嘗不窮，善游者溺，善騎者墮，各以所好反自爲禍．得在時不在爭，治在道不在聖，土處下不爭高，故安而不危，水流下不爭疾，故去而不遲．「是以聖人無執故無失，無爲故無敗．」
老子曰：一言不可窮也，二言天下宗也，三言諸侯雄也，四言天下雙也．貞信則不可窮，道德則天下宗，擧賢德，諸侯雄，惡少愛衆天下雙．老子曰：人有三死非命亡焉：飮食不節，簡賤其身，病共殺之，樂得無已，好求不止，刑共殺之，以寡犯衆，以弱凌强，兵共殺之．
老子曰：其施厚者其報美，其怨大者其禍深，薄施而厚望，畜怨而無患者，未之有也．察其所以往者，卽知其所以來矣．
老子曰：原天命，治心術，理好憎，適情性，卽治道通矣．原天命卽不惑禍福，治心術卽不妄喜怒，理好憎卽不貪無用，適情性卽欲不過節．不惑禍福卽動靜順，理不妄喜怒卽賞罰不阿，不貪無用卽不以欲害性，欲不過節卽養生知足，凡此四者，不求於外，不假於人，反己而得矣．
老子曰：不求可非之行，不憎人之非己，修足譽之德，不求人之譽己．不能使禍無至，信己之不智，而不能使福必來，信己之不讓．禍之至非己之所生，故窮而不憂，福之來非己之所成，故通而不矜，是故閑居而心樂，無爲而治．老子曰：道者守其所已有，不求其所以未有，求其所未得卽所有者亡，脩其所已有卽所欲者至．治未固於不亂，而事爲治者必危，行者未免於無非，而急求名者必　，故福莫大於無禍，利莫大於不喪．故「物或益之而損，損之而益」．道不可以勸就利者，而可以安神避害，故嘗無禍不嘗有福，嘗無罪不嘗有功．道曰芒芒昧昧，從天之威，與天同氣無思慮也，無設儲也，來者不迎，去者不將，人雖東西南北，獨立中央．故處衆枉，不失其直，與天下　流，不離其域，不爲善，不避醜，遵天之道，不爲始，不專己，循天之理，不豫謀，不棄時，與天爲期，不求得，不辭福，從天之則，內無奇福，外無奇禍，故禍福不生，焉有人賊．故至德言同賂，事同福，上下一心，無　道旁見者，退章於邪，開道之於善，而民向方矣．老子曰：爲善卽勸，爲不善卽觀，勸卽生責，觀卽生患，故道不可以進而求名，可以退而脩身．故聖人不以行求名，不以知見求譽，治隨自然，己無所與，爲者有不成，求者有不得，人有窮而道無通，有智而無爲與無智同功，有能而無事與無能同德，有智若無智，有能若無能，道理達而人才滅矣．人與道不兩明，人愛名卽不用道，道勝人卽名息，道息人名章卽危亡．老子曰：使信士分財，不如定分而探籌，何則？有心者之於平，不如無心者．使廉士守財，不如閉戶而全封，以爲有欲者之於廉，不如無欲者也．人擧其疵則怨，鑑見其醜則自喜，人能接物而不與己，則免於累矣．
老子曰：凡事人者，非以寶幣，必以卑辭．幣單而欲不厭，卑體免辭，論說而交不結，約束誓盟，約定而反先日，是以君子不外飾仁義，而內脩道術．脩其境內之事，盡其地方，勸民守死，堅其城郭，上下一心，與之守社稷，卽爲飾者不伐無罪，爲利者不攻難得，此必全之道，必利之理．
老子曰：聖人不勝其心，衆人不勝其欲，君子行正氣，小人行邪氣．內便於性，外合於義，循理而動，不繫於物者，正氣也；推於滋味，淫於聲色，發於喜怒，不顧後患者，邪氣也．邪與正相傷，欲與性相害，不可兩立，一起一廢，故聖人捐欲而從性．目好色，耳好聲，鼻好香，口好味，合而說之，不離利害，嗜欲也，耳目鼻口不知所欲，皆心爲之制，各得其所，由此觀之，欲不可勝亦明矣．
老子曰：治身養性者，節寢處，適飮食，和喜怒，便動靜，內在己者得，而邪氣無由入．飾其外，傷其內，扶其情者害其神，見其文者蔽其眞，無須臾忘爲賢者，必困其性，百步之中忘其爲容者，必累其形，故羽翼美者傷其骸骨，枝葉茂者害其根　，能兩美者天下無之．老子曰：天有明不憂民之晦也，地有財不憂民之貧也，至德道者若丘山，嵬然不動，行者以爲期，直己而足物，不爲人賜，用之者亦不受其德，故安而能久．天地無與也，故無奪也，無德也，無怨也．善怒者必多怨，善與者必善奪，唯隨天地之自然而能勝理．故譽見卽毁隨之，善見卽惡從之，利爲害始，福爲禍先，不求利卽無害，不求福卽無禍，身以全爲常，富貴其寄也．
老子曰：聖人無屈奇之服，詭異之行，服不雜，行不觀，通而不華，窮而不　，榮而不顯，隱而不辱，異而不怪，同用無以名之，是謂大通．老子曰：道者直己而待命，時之至不可迎而反也，時之去不可足而援也，故聖人不進而求，不退而讓，隨時三年，時去我走，去時三年，時在我後，無去無就，中立其所．天道無親，唯德是與，福之至非己之所求，故不伐其功，禍之來非己之所生，故不悔其行，中心其恬，不累其德，狗吠不驚，自信其情，誠無非分，故通道者不惑，知命者不憂．帝王之崩藏骸於野，其祭也祀之於明堂，神貴於形也，故神制形則從，形勝神則窮，聰明雖用，必反諸神，謂之大通．老子曰：古之存己者，樂德而忘賤，故名不動志，樂道而忘貧，故利不動心，是以謙而能樂，靜而能澹．以數　之壽，憂天下之亂，猶憂河水之　，泣而益之也，故不憂天下之亂，而樂其身治者，可與言道矣．
老子曰：人有三怨：爵高者人　之，官大者主惡之，祿厚者人怨之．夫爵益高者意益下，官益大者心益小，祿益厚者施益博，脩此三者怨不作，故貴以賤爲本，高以下爲基．老子曰：言者所以通己於人也，聞者所以通人於所也．旣聞其聾，人道不通，故有聞聾之病者，莫知事通，豈獨形骸有闇聾哉！心　有之．塞也，莫知所通，此闇聾之類也．夫道之爲宗也，有形者皆生焉，其爲親也亦戚矣，饗穀食氣者皆壽焉，其爲君也亦惠矣，諸智者學焉，其爲師也亦明矣．人皆以無用害有用，故知不博而日不足，以博　之日問道，聞見深矣，問與不問，猶闇聾之比於人也．
老子曰：人之情心服於德，不服於力，德在與不在來，是以聖人之欲貴於人者，先貴於人，欲尊於人者，先尊於人，欲勝人者，先自勝，欲卑人者，先自卑，故貴賤尊卑，道以制之．夫古之聖王以其言下人，以其身後人，卽天下樂推而不　，戴而不重，此德重有餘而氣順也，故知與之爲取，後之爲先，卽幾於道矣．
老子曰：德少而寵多者譏，才下而位高者危，無大功而有厚祿者微，故物或益之而損，或損之而益．衆人皆知利利，而不知病病，唯聖人知病之爲利，利之爲病．故再實之木其根必傷，掘藏之家其後必殃，夫大利者反爲害，天之道也．老子曰：小人從事曰苟得，君子曰苟義．爲善者，非求名者也，而名從之，名不與利期，而利歸之，所求者同，所極者異，故動有益則損隨之．言無常是，行無常宜者，小人也；察於一事，通於一能，中人也；兼覆而幷有之，技能而才使之者，聖人也．老子曰：生所假也，死所歸也，故世治卽以義衛身，世亂卽以身衛義，死之日，行之終也，故君子愼一用之而已矣．故生受於天也，命所遭於時也，有其才不遇其世，天也，求之有道，得之在命．君子能爲善不能必得其福，不忍而爲非而未必免於禍，故君子逢時卽進，得之以義，何幸之有！不時卽退，讓之以禮，何不幸之有！故雖處貧賤而猶不悔者，得其所貴也．老子曰：人有順逆之氣生於心，心治則氣順，心亂則氣逆，心之治亂在於道德，得道則心治，失道則心亂，心治則交讓，心亂則交爭，讓則有德，爭則生賊，有德則氣順，賊生則氣逆，氣順則自損以奉人，氣逆則損人以自奉，二氣者可道已而制也．天之道其猶響之報聲也，德積則福生，禍積則怨生，官敗於官茂，孝衰於妻子，患生於憂解，病甚於且　，故「愼終如始，無敗事也．」
老子曰：擧枉與直，如何不得，擧直與枉，勿與遂往，所謂同　而異泥者．老子曰：聖人同死生，愚人亦同死生，不和利害之所在．道懸天，物布地，和在人，人主不和卽天氣不下，地氣不上，陰陽不調，風雨不時，人民疾飢．老子曰：得萬人之兵，不如聞一言之當，得隋侯之珠，不如得事之所由，得和氏之璧，不如得事之所適．天下雖大，好用兵者亡，國雖安，好戰者危，故「小國寡民，使有阡陌之器而勿用．」
老子曰：能成　王者，必勝者也，能勝敵者，必强者也，能强者，必用人力者也，能用人力者，必得人心者也，能得人心者，必自得者也，自得者，必柔弱者已．能勝不如己者，至於若己者而　，柔勝出於若己者，其事不可度，故能衆不勝成大勝者也．


通玄眞經卷第五
　　道德
文子問道．老子曰：學問不精，聽道不深．凡聽者，將以達智也，將以成行也，將以致功名也，不精不明，不深不達．故上學以神聽，中學以心聽，下學以耳聽，以耳聽者，學在皮膚，以心聽者，學在肌肉，以神聽者，學在骨髓．故聽之不深，卽知之不明，知之不明，卽不能盡其精，不能盡其精，卽行之不成．凡聽之理，虛心淸靜，損氣無盛，無思無慮，目無妄視，耳無苟聽，尊精積稽，內意盈幷，旣以得之，必固守之，必長久之．夫道者，原産有始，始於柔弱，成於剛强，始於短寡，成於衆長，十圍之木始於把，百　之臺始於下，此天之道也．聖人法之，卑者所以自下，退者所以自後，儉者所以自小，損之所以自少，卑則尊，退則先，儉則廣，損則大，此天道所成也．夫道者，德之元，大之根，福之門，萬物待之而生，待之而成，待之而寧．夫道，無爲無形，內以脩身，外以治人，功成事立，與天爲　，無爲而無不爲，莫知其情，莫知其眞，其中有信．天子有道則天下服，長有社稷，公侯有道則人民和睦，不失其國，士庶有道則全其身，保其親，强大有道，不戰而克，小弱有道，不爭而得，擧事有道，功成得福，君臣有道則忠惠，父子有道則慈孝，士庶有道則相愛，故有道則知，無道則苛．由是觀之，道之於人，無所不宜也．夫道者，小行之小得福，大行之大得福，盡行之天下服，服則懷之，故帝者，天下之適也，王者，天下之往也，天下不適不往，不可謂帝王．故帝王不得人不能成，得人失道亦不能守．夫失道者，奢泰驕佚，慢倨矜傲，見餘自顯自明，執雄堅强，作難結怨，爲兵主，爲亂首，小人行之，身受大殃，大人行之，國家滅亡，淺及其身，深及子孫，夫罪莫大於無道，怨莫深於無德，天道然也．老子曰：天行道者，使人雖勇，刺之不入，雖巧，擊之不中，夫刺之不入，擊之不中，而猶辱也，未若使人雖勇不能刺，雖巧不能擊．夫不敢者，非無其意也，未若本無其意，夫無其意者，未有受利害之心也，不若使天下丈夫女子莫不　然皆欲愛利之，若然者，無地而爲君，無官而爲是，天下莫不願安利之．故勇於敢則殺，勇於不敢則活．文子問德．老子曰：畜之養之，遂之長之，兼利無　，與天地合，此之謂德．何謂仁？曰：爲上不矜其功，爲下不羞其病，大不矜，小不偸，兼愛無私，久而不衰，此之謂仁也．何謂義？曰：爲上則輔弱，爲下則守節，達不肆意，窮不易操，一度順理，不私枉橈，此之謂義也．何謂禮？曰：爲上則恭嚴，爲下則卑敬，退讓守柔，爲天下雌，立於不敢，設於不能，此之謂禮也．故脩其德則下從令，脩其仁則下不爭，脩其義則下平正，脩其禮則下尊敬，四者旣脩，國家安寧．故物生者道也，長者德也，愛者仁也，正者義也，敬者禮也．不畜不養，不能遂長，不慈不愛，不能成遂，不正不匡，不能久長，不敬不寵，不能貴重．故德者民之所貴也，仁者民之所懷也，義者民之所畏也，禮者民之所敬也，此四者，文之順也，聖人之所以御萬物也．君子無德則下怨，無仁則下爭，無義則下暴，無禮則下亂，四經不立，謂之無道，無道不亡者，未之有也．
老子曰：至德之世，賈便其市，農樂其野，大夫安其職，處士脩其道，人民樂其業，是以風雨不毁折，草木不夭無，河出圖，洛出書．及世之衰也，賦斂無度，殺戮無止，刑諫者，殺賢士，是以山崩川　，　動不息，野無百蔬．故世治則愚者不得獨亂，世亂則賢者不能獨治，聖人和愉寧靜，生也，至德道行，命也，故生遭命而後能行，命得時而後能明，必有其世而後有其人．
文子問聖智．老子曰：聞而知之，聖也，見而知之，智也．聖人嘗聞禍福所生而擇其道，智者嘗見禍福成形而擇其行，聖人知天道吉凶，故知禍福所生，智者先見成形，故知禍福之門．聞未生聖也，先見成形智也，無聞見者，愚迷．老子曰：君好義則信時而任己，秉智而用惠，物博智淺，以淺贍博，未之有也．獨任其智，失必多矣，好智，窮術也，好勇，危亡之道也，好與則無定分，上之分不定，則下之望無息，若多斂則與民爲　，少取而多與，其數無有，故好與，來怨之道也．由是觀之，財不足任，道術可因明矣．
文子問曰：古之王者，以道邪天下，爲之奈何？老子曰：執一無爲，因天地與之變化，「天下大器也，不可執也，不可爲也，爲者敗之，執者失之．」執一者，見小也，小故能成其大也，無爲者，守靜也，守靜能爲天下正，處大，滿而不溢，居高，貴而無驕，處大不溢，盈而不虧，居上不驕，高而不危，盈而不虧，所以長守富也，高而不危，所以長守貴也，富貴不離其身，祿及子孫，古之王道其於此矣．
老子曰：民有道所同行，有法所同守，義不能相固，威不能相必，故立君以一之．君執一卽治，無常卽亂，君道者，非所以有爲也，所以無爲也，智者不以德爲事，勇者不以力爲暴，仁者不以位爲惠，可謂一矣．一也者，無適之道也，萬物之本也．君數易法，國數易君，人以其位達其好憎，下之任懼不可勝理，故君失一，其亂甚於無君也，君必執一而後能群矣．文子問曰：王道有幾？老子曰：一而已矣．文子曰：古有以道王者，有以兵王者，何其一也？曰：以道王者德也，以兵王者亦德也．用兵有五：有義兵，有應兵，有忿兵，有貪兵，有驕兵．誅暴救弱謂之義，敵來加己不得已而用之謂之應，爭小故不勝其心謂之忿，利人土地，欲人財貨謂之貪，恃其國家之大，矜其人民之衆，欲見賢於敵國者謂之驕．義兵王，應兵勝，恣兵敗，貪兵死，驕兵滅，此天道也．老子曰：釋道而任智者危，棄數而用才者困，故守分循理，失之不憂，得之不喜．成者非所爲，得者非所求，入者有受而無取，出者有授而無與，因春而生，因秋而殺，所生不德，所殺不怨，則幾於道矣．文子問曰：王者得其歡心，爲之奈何？老子曰：若江海卽是也，「淡兮無味，用之不旣」，先小而後大．「夫欲上人者，必以其言下之，欲先人者，必以其身後之」，天下必效其歡愛，進其仁義，而無苛氣，「居上而民不重，居前而衆不害，天下樂推而不厭，」雖絶國殊俗，　飛　動，莫不親，無之而不通，無往而不遂，「故爲天下貴．」老子曰：執一世之法籍，以非傳代之俗，譬猶膠柱調瑟．聖人者，應時權變，見形施宜，世異則事變，時移則俗易，論世立法，隨時擧事．上古之王，法度不同，非古相返也，時務異也，是故不法其已成之法，而法其所以爲法者，與化推移．聖人法之可觀也，其所以作法不可原也，其言可聽也，其所以言不可形也．三皇五帝輕天下，細萬物，齊死生，同變化，抱道推誠，以鏡萬物之情，上與道爲友，下與化爲人．今欲學其道，不得淸明，玄聖守其法籍，行其憲令，必不能以爲治矣．
文子問政．老子曰：御之以道，養之以德，無示以賢，無加以力，損而執一，無處可利，無見可欲，方而不割，廉而不　，無矜無伐，御之以道則民附，養之以德則民服，無示以賢則民足，無加以力則民朴．無示以賢者，儉也，無加以力，不敢也，下以聚之，賂以取之，儉以自全，不敢自安．不下則離散，弗養則背叛，示以賢則民爭，加以力則民怨．離散則國勢貨，民背叛則上無威，人爭則輕爲非，下怨其上則位危，四者誠脩，正道幾矣．老子曰：上言者下用也，下言者上用也，上言者常用也，下言者權用也，唯聖人爲能知權．言而必信，期而必當，天下之高行，直而證父，信而死女，孰能貴之．故聖人論事之曲直，與之屈伸，無常儀表，祝則名君，溺則　父，勢使然也．夫權者，聖人所以獨見，夫先　而後合者之謂權，先合而後　者不知權，不知權者，善反醜矣．文子問曰：夫子之言，非道德無以治天下，上世之王，繼嗣因業，亦有無道，各沒其世而無禍敗者，何道以然？老子曰：自天子以下至于庶人，各自生活，然活有厚薄，天下時有亡國破家，無道德之故也．夙夜不懈，戰戰兢兢，常恐危亡；縱欲怠惰，其亡無時．使桀紂循道行德，湯武雖賢，無所建其功也．夫道德者，所以相生養也，所以相畜長也，所以相親愛也，所以相敬貴也．夫聾蟲雖愚，不害其所愛，誠使天下之民皆懷仁愛之心，禍災何由生乎！夫無道而無禍害者，仁未絶，義未滅也，仁雖未絶，義雖未滅，諸侯以輕其上矣，諸侯輕上，則朝廷不恭，縱令不順，仁絶義滅，諸侯背叛，衆人力政，强者陵弱，大者侵小，民人以攻擊爲業，災害生，禍亂作，其亡無日，何期無禍也．老子曰：法煩刑峻卽民生詐，上多事下多態，求多卽得寡，禁多卽勝少，以事生事，又以事止事，譬猶揚火而使無焚也，以智生患，以智備之，譬猶撓水而欲求淸也．老子曰：人主好仁，卽無功者賞，有罪者釋，好刑，卽有功者廢，無罪者．及無好憎者，誅而無怨，施而不德，放準循繩，身無與事，若天若地，何不覆載．合而和之，君也，別而誅之，法也，民以受誅無所怨憾，謂之道德．
老子曰：天下是非無所定，世各是其所善，而非其所惡．夫求是者，非求道理也，合於己；非去邪也，去　於心者．今吾欲擇是而居之，擇非而去之，不知世所謂是非也．故「治大國若烹小鮮」，勿撓而已．夫趣合者，卽言中而益親，身疏而謀當，卽見疑．今吾欲正身而待物，何知世之所從規我者乎，若與俗遽走，猶逃雨，無之而不濡．欲在於虛，則不能虛，若夫不爲虛，而自虛者，此所欲而無不致．故通於道者如車軸，不運於己，而與　致于千里，轉於無窮之原．故聖人體道反至，不化以待化，動而無爲．老子曰：夫　戰而數勝者，卽國亡，　戰卽民罷，數勝卽主驕，以驕主使罷民，而國不亡者卽寡矣．主驕卽恣，恣卽極物，民罷卽怨，怨卽極慮，上下俱極而不亡者，未之有也．故「功遂身退，天之道也．」
平王問文子曰：吾聞子得道於老聃，今賢人雖有道，而遭淫亂之世，以一人之權，而欲化久亂之民，其庸能乎？文子曰：夫道德者，匡衰以爲正，振亂以爲治，化淫敗以爲樸，淳德復生，天下安寧，要在一人．人主者，民之師也，上者，下之儀也，上美之則下食之，上有道德則下有仁義，下有仁義則無淫亂之世矣．積德成王，積怨成亡，積石成山，積水成海，不積而能成者，未之有也．積道德者，天與之，地助之，鬼神輔之，鳳皇藉其庭，麒麟遊其郊，蛟龍宿其沼．故以道邪天下，天下之德也，無道治天下，天下之賊也．以一人與天下爲　，雖欲長久，不可得也，堯舜以是昌，桀紂以是亡．平王曰：寡人聞命矣．


通玄眞經卷第六
　　上德
老子曰：主者，國之心也，心治則百節皆安，心擾卽百節皆亂，故其身治者，支體相遺也，其國治者，君臣相忘也．
老子學於常　，見舌而守柔，仰視屋樹，退而目川，觀影而知持後，故聖人曰無因循，常後而不先，譬若積薪燎，後者處上．
老子曰：鳴鐸以聲自毁，膏燭以明自煎，虎豹之文來射，猿　之捷來格，故勇武以强梁死，辯士以智能困．能以智而知，不能以智不知，如勇於一能，察於一辭，可與曲說，不可與廣應．老子曰：道以無爲有體，視之不見其形，聽之不聞其聲，謂之幽冥者．幽冥者，所以論道，而非道也．夫道者，內視而自反，故人不小學，不大迷，不小惠，不大愚．莫鑒於流　，而鑒於止水，以其保之，止而不外蕩．月望日奪光，陰不可以承陽，日出星可見，不能與之爭光，末不可以强於本，枝不可以大於幹，上重下輕，其覆必易．一淵不兩蛟，一雌不二雄，一卽定，兩卽爭．玉在山而草木潤，珠生淵而岸不枯，　蚓無筋骨之强，爪牙之利，上食　　，下飮黃泉，用心一也．淸之爲明，杯水可見眸子，濁之爲害，河水不見太山，蘭芷不爲莫服而不芳，舟浮江海不爲莫乘而　，君子行道不爲莫知而　，性之有也．以淸入濁必困辱，以濁入淸必覆傾，天二氣卽成虹，地二氣卽泄藏，人二氣卽生病，陰陽不能常，日冬且夏，月不知晝，日不知夜．川廣者魚大，山高者木脩，地廣者德厚，故魚不可以無餌釣，獸不可以空器召．山有猛獸，林木爲之不斬，園有　蟲，葵藿爲之不採，國有賢臣，折衝千里，通於道者若車之轉於　中，不運於己，與之致於千里，終而復始，轉無窮之原也．故擧枉與直，何如不得，擧直與枉，勿與遂往．有鳥將來，張羅而待之，得鳥者羅之一目，今爲一目之羅，則無時得鳥，故事或不可前規，物或不可預慮，故聖人畜道待時也．故欲致魚者先通谷，欲來鳥者先樹木，水積而魚聚，木茂而鳥集，爲魚得者，非　而入淵也，爲猿得者，非負而上木也，縱之所利而已．足所踐者淺，然待所不踐而後能行，心所知者遍，然待所不知而後能明．川竭而谷虛，丘夷而淵塞，脣亡而齒寒，河水深而讓在山．水靜則淸，淸則平，平則易，易則見物之形，形不可倂，故可以爲正．使葉落者，風搖之也，使水濁者，物撓之也，璧　之器，　之功也，莫邪斷割，砥礪之力也，■與驥致千里而不飛，無　糧之資而不飢，狡　得而獵犬烹，高鳥盡而良弓藏，名成功遂身退，天道然也．怒出於不怒，爲出於不爲，視於無有則得所見，聽於無聲則得所聞．飛鳥反鄕，　走歸窟，狐死首丘，寒　洋木，各依其所生也．水火相憎，鼎■在其間，五味以和，骨肉相愛也，讒人間之，父子相危也．犬豕不擇器而食，兪肥其體，故近死，鳳皇翔於千　，莫之能致．推固百內而不能自　，目見百步之外而不能見其　．因高爲山卽安而不危，因下爲池卽淵深而魚鱉歸焉．溝也　卽溢，旱卽枯，河海之源淵深而不竭，鱉無耳而目不可以蔽，精於明也，　無目而耳不可以蔽，精於聰也．混混之水濁，可以濯吾足乎？　　之水淸，可以濯吾纓乎？絲之爲縞也，或爲冠，或爲■，冠則戴枝之，■則足　之．金之勢勝木，一刃不能殘一林之木；土之勢勝水，一　不能塞江河；水之勢火，一酌不能救一車之薪．冬有雷，夏有雹，寒暑不變其節，霜雪　　，日出而流．傾易覆也，倚易　也，幾易助也，濕易雨也，蘭芷以芳，不得見霜，蟾　塗兵，壽在五月之望，精泄者中易殘，華非時者不可食．舌之與齒，孰先弊焉？繩之與矢，孰先直焉？使影曲者形也，使響濁者聲也．與死同病者，難爲良醫，與亡國同道者，不可爲忠謀．使倡吹　，使工攝竅，雖中節，以可使決，君形亡焉．聾者不歌，無以自樂，盲者不觀，無以接物．步於林者，不得直道，行於險者，不得履繩，海內其所出，故能大．日不　出，狐不二雄，神龍不匹，猛獸不群，　鳥不雙，蓋非　不蔽日，輪非輻不追疾，　輪未足恃也．弧弓能射，而非弦不發，發矢之爲射，十分之一．飢馬在廐，漠然無聲，投芻其旁，爭心乃生．三寸之管無當，天下不能滿，十石而有塞，百竹而足．循繩而斷卽不過，懸衡而量卽不差，懸古法以類，有時而遂，杖格之■，有時而施，是而行之，謂之亂．農夫勞而君子養，愚者言而智者擇，見之明白，處之如玉石，見之　，必留其謀．百星之明，不如一月之光，十　畢開，不如一戶之明．　蛇不可爲足，虎不可爲翼，今有六尺之廣，臥而越之，下才不難，立而踰之，上才不易，勢施異也．助祭者得嘗，救　者得傷，蔽於不祥之木，爲雷霆所撲．日月欲明，濁雲蓋之，河水欲淸，沙土穢之，叢蘭欲脩，秋風敗之，人性欲平，嗜欲害之，蒙塵而欲無　，不可得　．黃金龜紐，賢者以爲佩，土壤布地，能者以爲富，故與弱者金玉，不如與之尺素．　虛而中立三十輻，各盡其力，使一輻獨入，衆輻皆棄，何近遠之能至．橘柚有鄕，　葦有叢，獸同足者相從游，鳥同翼者相從翔．欲觀九州之地，足無千里之行，無政敎之原，而欲爲萬民上者，難矣！兇兇者獲，提提者射，故大白若辱，廣德若不足．君子有酒，小人鞭缶，雖不可好，亦可以醜，人之性，便衣綿帛，或射之卽被甲，爲所不便，以得其便也．三十輻共一　，各直一鑿，不得相入，猶人臣各守其職也．善用人者，若●之足，衆而不相害，若舌之與齒，堅柔相磨而不相敗．石生而堅，　生而芳，少而有之，長而逾明．扶之與提，謝之與讓，得之與失，諾之與已，相去千里．再生者不獲，華太早者不須霜而落．　其準，粉其　，腐鼠在　，燒薰於堂，入水而增濡，懷臭而求芳，雖善者不能爲工．冬　可折，夏木可結，時難得而易失．木方盛，終日采之而復生，秋風下霜，一夕而零．質的張而矢射集，林木茂而斧斤入，非或召之也，形勢之所致．乳犬之　虎，伏　之搏狸，恩之所加，不量其力．夫待利而登溺者，亦必以將溺之矣，舟能浮能沈，愚者不知足焉．驥驅之不進，引之不止，人君不以取道里．水雖平，必有波，衡雖正，必有差，尺雖齊，必有危，非規矩不能定方員，非準繩無以正曲直，用規矩者，亦有規矩之心．太山之高，倍而不見，秋毫之末，視之可察．竹木有火，不鑽不熏，土中有水，不掘不出，矢之疾，不過二里，　步不休，跛鱉千里，累土不止，丘山從成．臨河欲魚，不如歸而織網．弓先調而後求勁，馬先順而後求良，人先信而後求能．巧冶不能消木，良匠不能　　，物有不可，如之何君子不留意．使人無渡河，可，使河無波，不可．無月不辜，甑終不墮井矣．刺我行者，欲我交，　我貨者，欲我市，行一棋不足以見知，彈一弦不足以爲悲．今有一炭然，　之爛■，相近，萬石俱熏，去之十步而死，同氣而異積．有榮華者必有愁悴，上有羅紈下必有麻●，木大者根瞿，山高者基扶．
老子曰：鼓不藏聲，故能有聲，鏡不沒形，故能有形，金石有聲，不動不鳴，管簫有音，不吹無聲．是以聖人內藏，不爲物唱，事來而制，物至而應．天行不已，終而復始，故能長久，輪復其所轉，故能致遠，天行一不差，故無過矣．天氣下，地氣上，陰陽交通，萬物齊同，君子用事，小人消亡，天地之道也．天氣不下，地氣不上，陰陽不通，萬物不昌，小人得勢，君子消亡，五穀不植，道德內藏．天之道，損盈益寡，地之道，損高益下，鬼神之道，驕溢與下，人之道，多者不與，聖人之道，卑而莫能上也．天明日明，而後能照四方，君明臣明，域中乃安，有四明，乃能長久，明其施明者，明其化也．天道爲丈，地道爲理，一爲之和，時爲之使，以成萬物，命之曰道．大道坦坦，去身不遠，脩之於身，其德乃眞，脩之於物，其德不絶．天覆萬物，施其德而養之，與而不取，故精神歸焉，與而不取者，上德也，是以有德．高莫高於天也，下莫下於澤也，天高澤下，聖人法之，尊卑有　，天下定矣．地載萬物而長之，與而取之，故骨骸歸焉，與而取者，下德也，「下德不失德，是以無德．」地承天，故定寧，地定寧，萬物形，地廣厚，萬物聚，定寧無不載，廣厚無不容，地勢深厚，水泉入聚，地道方廣，故能久長，聖人法之，德無不容．陰難陽，萬物昌，陽服陰，萬物湛，物昌無不贍也，物湛無不樂也，物樂無不治矣．陰害物，陽自屈，陰進陽退，小人得勢，君子避害，天道然也．陽氣動，萬物緩而得其所，是以聖人順陽道，夫順物者，物亦順之，逆物者，物亦逆之，故不失物之情性．　澤盈，萬物節成，　澤枯，萬物無節養也，故雨澤不行，天下荒亡．陽上而復下，故爲萬物主，不長有，故能終而復始，終而復始，故能長久，能長久，故爲天下母．陽氣畜而復能施，陰氣積而復能化，未有不畜積而能化者也，故聖人愼所積．陽滅陰，萬物肥，陰滅陽，萬物衰，故王公尙陽道則萬物昌，尙陰道則天下亡．陽不下陰，則萬物不成，君不下臣，德化不行，故君下臣則聰明，不下臣則闇聾．日出於地，萬物蕃息，公王居民上，以明道德，日入於地，萬物休息，小人居民上，萬物逃匿．雷之動也萬物啓，雨之潤也萬物解，大人施行，有似於此，陰陽之動有常節，大人之動不極物．雷動地，萬物緩，風搖樹，草木敗，大人去惡就善，民不遠徙，故民有去就也，去無甚，就少愈多．風不動，火不出，大人不言，小人無述，火之出也必待薪，大人之言必有信，有信而眞，何往不成．河水深，壤在山，丘陵高，下入淵，陽氣盛，變爲陰，陰氣盛，變爲陽，故欲不可盈，樂不可極．忿無惡言，怒無作色，是謂計得．火上炎，水下流，聖人之道，以類相求．聖人　陽，天下和同，　陰，天下溺　．老子曰：積薄成厚，積卑成高，君子日汲汲以成煇，小人日快快以至辱，其消息也雖未能見，故見善如不及，宿不善如不祥．苟向善，雖過無怨，苟不向善，雖忠來惡，故怨人不如自怨，勉求諸人，不如求諸己．聲自召也，類自求也，名自命也，人自官也，無非己者，操銳以刺，操刃以擊，何怨於人，故君子愼微．萬物負陰而抱陽，沖氣以爲和，和居中央，是以木實生於心，草實生於英，卯胎生於中央，不卯不胎，生而須時．地平則水不流，輕重均則衡不傾，物之生化也，有感以然．
老子曰：山致其高而雲雨起焉，水致其深而蛟龍生焉，君子致其道而德澤流焉．夫有陰德者必有陽報，有隱行者必有昭名，樹黍者不穫稷，樹怨者無報德．


通玄眞經卷第七
　　微明
老子曰：道可以弱，可以强，可以柔，可以剛，可以陰，可以陽，可以幽，可以明，可以苞　天地，可以應待無方．知之淺不知之深，知之外不知之內，知之　不知之精，知之乃不知，不知乃知之，孰知知之爲不知，不知之爲知乎！夫道不可聞，聞而非也，道不可見，見而非也，道不可言，言而非也，孰知形之不形者乎！故「天下皆知善之爲善也，斯不善矣！知者不言，言者不知．」
文子問曰：人可以微言乎？
老子曰：何爲不可？唯知言之謂乎！夫知言之謂者，不以言言也．爭魚者濡，逐獸者趨，非樂之也，故至言去言，至爲去爲，淺知之人，所爭者末矣，夫「言有宗，事有君，夫爲無知，是以不吾知．」
文子問曰：爲國亦有法乎？
老子曰：今夫挽車者，前呼邪●，後亦應之，此挽車勸力之歌也，雖鄭衛胡楚之音，不若此之義也．治國有禮，不在文辯．「法令滋彰，盜賊多有．」老子曰：道無正而可以爲正，譬若山林而可以爲材，材不及山林，山林不及雲雨，雲雨不及陰陽，陰陽不及和，和不及道．道者，「所謂無狀之狀，無物之象也」，無達其意，天地之間，可陶冶而變化也．
老子曰：聖人立敎施政，必察其終始，見其造恩，故民知書則德衰，知數而仁衰，知券契而信衰，知機械而實衰．瑟不鳴而二十五弦各以其聲應，軸不運於己而三十輻各以其力旋，弦有緩急，然後能成曲，車有勞佚，然後能致遠，使有聲者，乃無聲者也，使有轉力者，乃無轉也．上下異道，易治卽亂，位高而道大者從，事大而道小者凶．小德害義，小善害道，小辯害治，苛　傷德．大正不險，故民易導，至治優游，故下不賊，至忠復素，故民無僞匿．老子曰：相坐之法立，則百姓怨，減爵之令張，則功臣叛，故察於刀筆之跡者，不知治亂之本，習於行陣之事者，不知廟戰之權．聖人先福於重關之內，慮患於冥冥之外，愚者惑於小利而忘大害，故事有利於小而害於大，得於此而忘於彼．故仁莫大於愛人，智莫大於知人，愛人卽無怨刑，知人卽無亂政．
老子曰：江河之大，溢不過三日，飄風暴雨，日中不出須臾止．德無所積而不憂者，亡其及也，夫憂者所以昌也，喜者所以亡也，故善者以弱爲强，轉禍爲福，道沖而之又不滿也．老子曰：淸靜恬和，人之性也，儀表規矩，事之制也，知人之性則自養不悖，知事之制則其擧措不亂．發一號，散無競，總一管，謂之心；見本而知末，執一而應萬，謂之術；居知所爲，行知所之，事知所乘，動知所止，謂之道．使人高賢稱譽己者，心之力也，使人卑下誹謗己者，心之過也，言出於口，不可止於人，行發於近，不可禁於遠．事者難成易敗，名者難立易廢，凡人皆輕小害，易微事，以至於患．夫禍之至也，人自生之，福之來也，人自成之，禍與福同門，利與害相　，自非至精，莫之能分，是故智慮者，禍福之門戶也，動靜者，利害之樞機也，不可不愼察也．
老子曰：人皆知治亂之機，而莫知全生之具，故聖人論世而爲之事，權事而爲之謀．聖人能陰能陽，能柔能剛，能弱能强，隨時動靜，因資而立功，睹物往而知其反，事一而察其變，化則爲之象，運則爲之應，是以終身行之無所困．故事或可言而不可行者，或可行而不可言者，或易爲而難成者，或難成而易敗者．所謂可行而不可言者，取捨也，可言而不可行者，詐僞也，易爲而難成者，事也，難成而易敗者，名也．此四者，聖人之所留心也，明者之所獨見也．老子曰：道者敬小微，動不失禮，百射重戒，禍乃不滋，計福勿及，慮禍過之，同日被相，蔽者不傷，愚者有備與智者同功．夫積愛成福，積憎成禍，人皆知救患，莫知使患無生，夫使患無生易，施於救患難．今人不務使患無生，而務施救於患，雖神人不能爲謀．患禍之所由來，萬萬無方，聖人深居以避患，靜默以待時，小人不知禍福之門，動而陷於刑，雖曲爲之備，不足以金身．故上士先避患而後就利，先遠辱而後求名，故聖人常從事於無形之外，而不留心於已成之內，是以禍患無由至，非譽不能塵垢．老子曰：凡人之道，心欲小，志欲大，智欲圓，行欲方，能欲多，事欲少．所謂心欲小者，慮患未生，戒禍愼微，不敢縱其欲也．志欲大者，兼包萬國，一齊殊俗，是非輻輳，中爲之　也．智圓者，終始無端，方流四遠，淵泉而不竭也．行方者，直立而不撓，素白而不　，窮不易操，達不肆志也．能多者，文武備具，動靜中儀，擧錯廢置，曲得其宜也．事少者，乘要以偶衆，執約以治廣，處靜以持躁也．故心小者，禁於微也；志大者，無不懷也；智圓者，無不知也；行方者，有不爲也；能多者，無不治也；事少者，約所持也．故聖人之於善也，無小而不行，其於過也，無微而不改．行不用巫覡，而鬼神不敢先，可謂至貴矣，然而戰戰慄慄，日愼一日，是以無爲而一之成也．愚人之智，固已少矣，而所爲之事又多，故動必窮．故以政敎化，易而必成，以邪敎化，其勢難而必敗，捨其易而必成，從事於難而必敗，愚惑之所致．老子曰：福之起也綿綿，禍之生也紛紛，禍福之數微而不可見，聖人見其始終，故不可不察．明主之賞罰，非以爲己，以爲國也，適於己而無功於國者，不施賞焉，逆於己而便於國者，不加罰焉．故義載乎宜謂之君子，遺義之宜謂之小人．通智得而不勞，其次勞而不病，其下病而不勞．古之人味而不舍也，今之人舍而不味也．紂爲象　而箕子　，魯以偶人葬而孔子嘆，見其所始卽知其所終．
老子曰：仁者人之所慕也，義者人之所高也，爲人所慕，爲人所高，或身死國亡者，不周於時也，故知義而不知世權者，不達於道也．五帝貴德，三王用義，五伯任力，今取帝王之道，施五伯之世，非其道也．故善也否同非譽俗趨行等逆順左右．知天之所爲，知人之所行，卽有以經於世矣．知天而不知人，卽無以與俗交，知人而不知天，卽無以與道游．直志適情，卽堅强賊之，以身役物，卽陰陽食之．得道之人，外化而內不化，外化所以知人也，內不化所以全身也，故內有一定之操，而外能屈伸，與物推移，萬擧而不陷，所貴乎道者，貴其龍變也．守一節推一行，雖以成滿猶不易，拘於小好而塞於大道．道者，寂寞以虛無，非有爲於物也，不以有爲於己也，是故擧事而順道者，非道者之所爲也，道之所施也．天地之所覆載，日月之所照明，陰陽之所煦，雨露之所潤，道德之所扶，皆詞一和也．是故能戴大圓者履大方，鏡大淸者視大明，立太平者處大堂，能游於冥冥者，與日月同光，無形而生於有形，是故眞人託期於靈臺，而歸居於物之初，視於冥冥，聽於無聲，冥冥之中獨有曉焉，寂寞之中獨有照焉．其用之乃不用，不用而後能用之也，其知之乃不知，不知而後能知之也．道者，物之所道也，德者，生之所扶也，仁者，積恩之證也，義者，比於心而合於衆適者也．道滅而德興，中世守德而不懷，下世繩繩唯恐失仁．故君子非義無以活，失義則失其所以活，小人非利無以活，失利則失其所以活，故君子懼失義，小人懼失利，觀其所懼，禍福異矣．老子曰：事或欲利之，適足以害人，害之乃足以利之．夫病溫而强食之，病渴而飮之寒，此衆人之所養也，而良醫所以爲病也．悅於目，悅於心，愚道所利，有道者之所避．聖人者先　而後合，衆人先合而後　，故禍福之門，利害之反，不可不察也．老子曰：有功離仁義者卽見疑，有罪有仁義者必見信，故仁義者，事之常順也，天下之尊爵也．雖謀得計當，慮忠解圖國存，其事有離仁義者，其功必不遂．言雖無中於策，其計無益於國，而心周於君，合於仁義者，身必存，故曰言百計常不當者，不若舍趨而審仁義也．老子曰：敎本乎君子，小人被其澤，利本乎小人，君子享其功，使君子小人各得其宜，則通功易食而道達矣．人多欲卽傷義，多憂卽害智，故治國，樂所以存，虐國，樂所以亡．水下流而廣大，君下臣而聰明，君不與臣爭而治道通，故君，根本也，臣，枝葉也，根本不美而枝葉茂者，未之有也．
老子曰：慈父之愛子者，非求其報，不可內解於心；聖主之養民，非爲士用也，性不得已也，及恃其力，賴其功勳而必窮，有以爲則恩不接矣．故用衆人之所愛，則得衆人之力，擧衆人之所喜，則得衆人之心，故見其所始，則知其所終．老子曰：人以義愛，黨以群强，是故得之所施者博，則威之所行者遠，義之所加者薄，則武之所制者小．
老子曰：以不義得之，又不布施，患及其身，不能爲人，又無以自爲，可謂愚人，無以異於梟愛其子也，故「持而備之，不如其已，　而銳之，不可長保．」德之中有道，道之中有德，其化不可極，陽中有陰，陰中有陽，萬事盡然，不可勝明．福至祥存，禍至祥先，見祥而不爲善，則福不來，見不祥而行善，則禍不至，利與害同門，禍與福同　，非神聖人莫之能分，故曰「禍兮福所倚，福兮禍所伏，孰知其極．」人之將疾也，必先甘魚肉之味，國之將亡也，必先惡忠臣之語，故疾之將死者，不可爲良醫，國之將亡者，不可爲忠謀．修之身，然後可以治民，居家理，治然後可移官長，故曰「修之身，其德乃眞，修之家，其德乃有餘，修之國，其德乃　．」民之所以生活，衣與食也，事周於衣食則有功，不周於衣食則無功，事無功德不長．故隨時而不成，無更其刑，順時而不成，無更其理，時將復起，是謂道紀．帝王富其民，　王富其地，危國富其吏，治國若不足，亡國　倉虛，故曰「上無事而民自富，上無爲而民自化．」起師十萬，日費千金，「帥旋之後，必有凶年」，故「兵者不祥之器，非君子之寶也」．「和大怨必有餘怨」，奈何其爲不善也．古者親近不以言，來遠不以言，使近者悅，遠者來．與民同欲則和，與民同守則固，與民同念者知，得民力者富，得民譽者顯，行有召寇，言有致禍，無先人言，後人已．附耳之語，流聞千里，言者禍也，舌者機也，出言不當，駟馬不追．昔者中黃子曰：天有五方，地有五行，聲有五音，物有五味，色有五章，人有五位，故天地之間有二十五人也．上五有神人，眞人，道人，至人，聖人，次五有德人，賢人，智人，善人，辯人，中五有公人，忠人，信人，義人，禮人，次五有士人，工人，虞人，農人，商人，下五有衆人，奴人，愚人，肉人，小人，上五之與下五，猶人之與牛馬也．聖人者以目視，以耳聽，以口言，以足行．眞人者，不視而明，不聽而聰，不行而從，不言而公．故聖人所以動天下者，眞人未嘗過焉，賢人所以矯世俗者，聖人未嘗觀焉．所謂道者，無前無後，無左無右，萬物玄同，無是無非．



通玄眞經卷第八
　　自然
老子曰：淸虛者，天之明也，無爲者，治之常也，去恩惠，舍聖智，外賢能，廢仁義，滅事故，棄　辯，禁姦僞，則賢不肖者齊於道矣．靜則同，虛則通，至德無爲，萬物皆容，虛靜之道，天長地久，神微周盈，於物無宰．十二月運行，周而復始，金木水火土，其勢相害，其道相待．故至寒傷物，無寒不可，至暑傷物，無暑不可，故可與不可皆可，是以大道無所不可，可在其理，見可不趨，見不可不去，可與不可，相爲左右，相爲表裏．凡事之要，必從一始，時爲之紀，自古及今，未嘗變易，謂之天理．上執大明，下用其光，道生萬物，理於陰陽，化爲四時，分爲五行，各得其所，與時往來，法度有常，下及無能，上道不傾，群臣一意，天地之道無爲而備，無求而得，「是以知其無爲而有益也．」老子曰：樸，至大者無形狀，道，至大者無度量，故天員不中規，地方不中矩．往古來今謂之宙，四方上下謂之宇，道在中而莫知其所，故見不遠者，不可與言大，知不博者，不可與論至．夫■道與物通者，無以相非，故三皇五帝法籍殊方，其得民心一也．若夫規矩勾繩，巧之具也，而非所以巧也，故無絃雖師文不能成其曲，徒絃則不能獨悲，故絃，悲之具也，非所以爲悲也．至於神和，遊於心手之間，放意寫神，論愛而形於絃者，父不能以敎子，子亦不能受之於父，此不傳之道也．故肅者形之君也，而寂寞者音之主也．老子曰：天地之道，以德爲主，道爲之命，物以自正．至微甚內，不以事貴，故不待功而立，不以位爲尊，不待名而顯，不須禮而莊，不用兵而强．故道立而不敎，明照而不察，道立而不敎者，不奪人能也，明照而不察者，不害其事也．夫敎道者，逆於德，害於物，故陰陽四時，金木水火土，同道而異理，萬物同情而異形．智者不相敎，能者不相受，故聖人立法，以導民之心，各使自然，故生者無德，死者無怨．天地不仁，以萬物爲芻狗，聖人不仁，以百姓爲芻狗．夫慈愛仁義者，近狹之道也，狹者入大而迷，近者行遠而惑，聖人之道，入大不迷，行遠不惑，常虛自守，可以爲極，是謂天德．老子曰：聖人天覆地載，日月照臨，陰陽和，四時化，懷萬物而不同，無故無新，無疏無親，故能法天者，天不一時，地不一材，人不一事，故緖業多端，趨行多方．故用兵者，或輕或重，或貪或廉，四者相反，不可一也，輕者欲發，重者欲止，貪者欲取，廉者不利非其有也．故勇者可令進　，不可令持堅，重者可令固守，不可令凌敵，貪者可令攻取，不可令分財，廉者可令守分，不可令進取，信者可令持約，不可令應變，五者，聖人兼用而材使之．夫天地不懷一物，陰陽不産一類，故海不讓水　以成其大，山林不讓枉橈以成其崇，聖不辭其負薪之言以廣其名．夫守一隅而遺萬方，取一物而棄其餘，則所得者寡，而所治者淺矣．老子曰：天之所覆，地之所載，日月之所照，形殊性異，各有所安，樂所以爲樂者，乃所以爲悲也，安所以爲安者，乃所以爲危也．故聖人之牧民也，使各便其性，安其居，處爲其所能，周其所適，施其所宜，如此卽萬物一齊，無由相過．天下之物，無貴無賤，因其所貴而貴之，物無不貴，因其所賤而賤之，物無不賤，故不尙賢者，言不放魚於木，不沈鳥於淵．昔堯之治天下也，舜爲司徒，契爲司馬，禹爲司空，后稷爲田疇，奚仲爲工師，其導民也，水處者漁，林處者採，谷處者牧，陵處者田，地宜事，事宜其械，械宜其材，皐澤織網，陵坡耕田，如是外民得以所有易所無，以所工易所拙．是以離叛者寡，聽從者衆，若風之過蕭，忽然而感之，各以淸濁應，物莫不就其所利，避其所害．是以　國相望，　狗之音相聞，而足跡不接於諸侯之境，車軌不結於千里之外，皆安其居也．故亂國若盛，治國若虛，亡國若不足，存國若有餘．虛者，非無人也，各守其職也，盛者，非多人也，皆　於未也，有餘者，非多財也，欲節事寡也，不足者，非無貨也，民鮮而費多也，故先王之法，非所作也，所因也，其禁誅，非所爲也，所守也，上德之道也．
老子曰：以道治天下，非易人性也，因其所有而循暢之，故因卽大，作卽小．古之瀆水者，因水之流也，生稼者，因地之宜也，征伐者，因民之欲也，能因則無敵於天下矣．物必有自然而人事有治也，故先王之制法，因民之性而爲之節文，無其性，不可使順敎，無其資，不可使遵道．人之性有仁義之資，其非聖人爲之法度，不可使向方，因其所惡以禁姦，故刑罰不用，威行如神，因其性卽天下聽從，　其性卽法度張而不用．道德者，則功名之本也，民之所懷也，懷之則功名立．古之善爲君者法江海，江海無爲以成其大，　下以成其廣，故能長久，爲天下谿谷，其德乃足，無爲能取百川，不求故能得，不行故能至，是以取天下而無事．不自奉故富，不自見故明，不自矜故長，處不肖之地，故爲天下王，不爭故莫能與之爭，終不爲大故能成其大，江海近於道，故能長久，與天地相保．公正脩道，卽功成不有，不有卽强固，强固而不以暴人，道深卽德深，德深卽功名遂成，此謂玄德深矣！遠矣！其與物反矣！天下有始，莫知其理，唯聖人能知所以，非雄非雌，非牝非牡，生而不死，天地以成，陰陽以形，萬物以生．故陰與陽，有員有方，有短有長，有存有亡，道爲之命，幽　而光事，於心甚微，於道甚當，死生同理，萬物變化，合於一道．簡生忘死，何往不壽，去事與言，愼無爲也．守道周密，於物不宰，至微無形，天地之始，萬物同於道而殊形，至微無物，故能周恤，至大無外，故爲萬物蓋，至細無內，故爲萬物貴．道之存生，德之安形，至道之度，去好去惡，無有知故，易意和心，無以道　．夫天地專而爲一，分而爲二，交而合之，上下不失，專而爲一，分而爲五，反而合之，必中規矩．夫道至親不可疏，至近不可遠，求之近者，往而復反．老子曰：帝者有名，莫知其情，帝者貴其德，王者尙其義，　者迫於理．聖人之道，於物無有，道挾然後任智，德薄然後任形，明淺然後任察．任智者中心亂，任刑者上下怨，任察者下求善以事上卽弊．是以聖人因天地以變化，其德乃天覆而地載，道之以時，其養乃厚，厚養卽治，雖有神聖，人何以易之．去心智，故省刑罰，反淸靜，物將自正．道之爲君如尸，儼然玄默，而天下受其福，一人被之不　，萬人被之不　．是故重爲惠，重爲暴，卽道　矣．爲惠者布施也，無功而厚賞，無勞而高爵，卽守職懈於官，而遊居者　於進矣．夫暴者妄誅也，無罪而死亡，行道者而被刑，卽脩身不勸善，而爲邪行者輕犯上矣．故爲惠者卽生姦，爲暴者卽生亂，姦亂之俗，亡國之風也．故國有誅者而主無怒也，朝有賞者而君無與也，誅者不怨君，罪之當也，賞者不德上，功之致也，民知誅賞之來，皆生於身，故務功脩業，不受賜於人，是以朝廷蕪而無跡，田野　而無穢，故太上下知而有之．王道者，處無爲之事，行不言之敎，淸靜而不動，一度而不搖，因循任下，責成不勞，謀無失策，擧無過事，言無文章，行無儀表，進退應時，動靜循理，美醜不好憎，賞罰不喜怒．名各自命，類各自以，事由自然，莫出於己，若欲狹之，乃是離之，若欲飾之，乃是賊之．天氣爲魂，地氣爲魄，反之玄妙，各處其宅，守之勿失，上通太一，太一之精，通合於天．天道　　，無容無則，大不可極，深不可測，常與人化，智不能得，輪轉無端，化逐如神，虛無因循，常後而不先．其聽治也，虛心弱志，淸明不闇，是故群臣輻湊　進，無愚智賢不肖，莫不盡其能，君得所以制臣，臣得所以事君，卽治國之所以明矣．
老子曰：知而好問者聖，勇而好問者勝，乘衆人之智者卽無不任也，用衆人之力者卽無不勝也，用衆人之力者，烏獲不足恃也，乘衆人之勢者，天下不足用也．無權不可爲之勢，而不循道理之數，雖神聖人不能以成名．故聖人擧事，未嘗不因其資而用之也，有一形者處一位，有一能者服一事，力勝其任，卽擧者不重也，能勝其事，卽爲者不難也．聖人兼而用之，故人無棄人物無棄材．
老子曰：所謂無爲者，非謂其引之不來，推之不去，迫而不應，感而不動，堅滯而不流，捲握而不散，謂其私志不入公道，嗜欲不　正術，循理而擧事，因資而立功，推自然之勢，曲故不得容，事成而身不伐，功立而名不有，若夫水用舟，涉用●，泥用　，山用　，夏瀆冬陂，因高爲山，因下爲池，非吾所爲也．聖人不恥身之賤，惡道之不行也，不憂命之短，憂百姓之窮也，故常虛而無爲，抱素見樸，不與物雜．老子曰：古之立帝王者，非以奉養其欲也，聖人踐位者，非以逸樂其身也，爲天下之民，强陵弱，衆暴寡，詐者欺愚，勇者侵怯，又爲其懷智詐不以相敎，積財不以相分，故立天子以齊一之．一人之明，不能遍照海內，故立三公九卿以輔翼之．爲絶國殊俗，不得被澤，故立諸侯以敎誨之．是以天地四時無不應也，官無隱事，國無遺利，所以衣寒食飢，養老弱，息勞倦，無不以也．神農形悴，堯瘦■，舜　黑，禹　　，伊尹負鼎而干湯，呂望鼓刀而入周，百里奚傳賣，管仲束縛，孔子無黔突，墨子無煖席，非以貪祿慕位，將欲事起於天下之利，除萬民之害也．自天子至於庶人，四體不勤，思慮不困，於事求贍者，未之聞也．老子曰：所謂天子者，有天道以立天下也．立天下之道，執一以爲保，反本無爲，虛靜無有，忽慌無無際，遠無所止，視之無形，聽之無聲，是謂大道之經．老子曰：夫道者，體員而法方，背陰而抱陽，左柔而右剛，履幽而戴明，變化無常，得一之原，以應無方，是謂神明．天員而無端，故不得觀，地方而無涯，故莫窺其門，天化遂無形狀，地生長無計量．夫物有勝，唯道無勝，所以無勝者，以其無常形勢也，輪轉無形，象日月之運行，若春秋之代謝，日月之晝夜，終而復始，明而復晦，制形而無形，故功可成，物物而不物，故勝而不屈．廟戰者帝，神化者王，廟戰者法天道，神化者明四時，修正於境內，而遠方懷德，制勝於未戰，而諸侯賓服也．古之得道者，靜而法天地，動而順日月，喜怒合四時．號令比雷霆，音氣不戾八風，　伸不獲五度．因民之欲，乘民之力，爲之去殘除害，夫同利者相死，同情者相成，同行者相助，循己而動，天下爲　．故善用兵者，用其自爲用，不能用兵者，用其爲己用，用其自爲用，天下莫不可用，用其爲己用，無一人之可用也．


通玄眞經卷第九
　　下德
老子曰：治身，太上養神，其次養形，神淸意平，百節皆寧，養生之本也，肥肌膚，充腹腸，供嗜欲，養生之末也．治國，太上養化，其次正法，民交讓爭處卑，財利爭受少，事力爭就勞，日化上而遷善，不知其所以然，治之本也，利賞而勸善，畏刑而不敢爲非，法令正於上，百姓服於下，治之末也，上世養本，而下世事末．老子曰：欲治之主不世出，可與治之臣不萬一，以不世出求不萬一，此至治所以千歲不一也．蓋　王之功不世立也，順其善意，防其邪心，與民同出一道，則民可善，風俗可美．所貴聖人者，非貴其隨罪而作刑也，貴其知亂之所生也．若開其銳端，而縱之放僻淫佚，而棄之以法，隨之以刑，雖殘賊天下不能禁其姦矣．老子曰：身處江海之上，心在魏闕之下，卽重生，重生卽輕利矣．猶不能自勝卽從之，神無所害也，不能自勝而强不從，是謂重傷，重傷之人無壽類矣．故曰：知和曰常，知常曰明，益生曰祥，心使氣曰强，是謂玄同，用其光，復歸其明．老子曰：天下莫易於爲善，莫難於爲不善．所謂爲善者，靜而無爲，適情辭餘，無所誘惑，循性保眞，無變於己，故曰爲善易也．所謂爲不善難者，簒弑矯詐，躁而多欲，非人之性也，故曰爲不善難也．今之以爲大患者，由無常厭度量生也，故利害之地，禍福之際，不可不察．聖人無欲也，無避也，事或欲之，適足以失之，事或避之，適足以就之，志有所欲，卽忘其所爲，是以聖人審動靜之變，而適受與之度，理好憎之情，和喜怒之節．夫動靜得卽患不侵也，受與適卽罪不累也，理好憎卽憂不近也，和喜怒卽怨不犯也．體道之人不苟得，不讓禍，其有不棄，非其有不制，恒滿而不溢，常虛而易贍．故自當以道術度量，卽食充虛，衣　寒，足以溫飽七尺之形，無道術度量，而以自要尊貴，卽萬乘之勢不足以爲快，天下之富不足以爲樂，故聖人心平志易，精神內守，物不能惑．老子曰：勝人者有力，自勝者强．能强者，必用人力者也，能用人力者，必得人心者也，能得人心者，必自得者也，未有得己而失人者也，未有失己而得人者也．故爲治之本，務在安人，安人之本，在於足用，足用之本，在於不奪時，不奪時之本，在於省事，省事之本，在於節用，節用之本，在於去驕，去驕之本，在於虛無，故知生之情者，不務生之所無以爲，知命之情者，不憂命之所無奈何．目悅五色，口惟滋味，耳淫五聲，七竅交爭，以害一性，日引邪欲竭其天和，身且不能治，奈治天下何，所謂得天下者，非謂其履勢位，稱尊號，言其運天下心，得天下力也，有南面之名，無一人之譽，此失天下也．故桀紂不爲王，湯武不爲放，故天下得道，在守四夷，天下失道，守在諸侯，諸侯得道，守在四境，諸侯失道，守在左右．故曰無恃其不吾奪也，恃吾不可奪也，行可奪之道，而非簒弑之行，無益於持天下矣．老子曰：善治國者，不變其故，不易其常．夫怒者逆德也，兵者凶器也，爭者人之所亂也，陰謀逆德，好用凶器，治人之亂，逆之至也．非禍人不能成禍，不如挫其銳，解其紛，和其光，同其塵．人之性情皆願賢己而疾不及人，願賢己則爭心生，疾不及人則怨爭生，怨爭生則心亂而氣逆，故古之聖王退爭怨，爭怨不生則心治而氣順，故曰不尙賢使民不爭．老子曰：治物者，不以物以和，治和者，不以和以人，治人者，不以人以君，治君者，不以君以欲，治欲者，不以欲以性，治性者，不以性以德，治德者，不以德以道．以道本人之性，無邪穢，久湛於物卽忘其本，卽合於若性．衣食禮俗者，非人之性也，所受於外也，故人性欲平，嗜欲害之，唯有道者能遺物反己．有以自鑒，則不失物之情，無以自鑒，則動而惑營．夫縱欲失性，動未嘗正，以治生則失身，以治國則亂人，故不聞道者無以反性．古者聖人得諸己，故令行禁止，凡擧事者，必先平意淸神，神淸意平，物乃可正．聽失於非譽，目淫於綵色，而欲得事正卽難矣，是以貴虛．故水激則波起，氣亂則智昏，昏智不可以爲正，波水不可以爲平，故聖王執一，以理物之情性．夫一者，至貴無適於天下，聖王託於無適，故爲天下命．老子曰：陰陽陶冶萬物，皆乘一氣而生．上下離心，氣乃上蒸，君臣不和，五穀不登，春肅秋榮，冬雷夏霜，皆賊氣之所生也．天地之間，一人之身也，六合之內，一人之形也，故明於性者，天地不能脅也，審於符者，怪物不能惑也．聖人由近以知遠，以萬里爲一同，氣蒸乎天地，禮義廉恥不設，萬民莫不相侵暴虐，由在乎混冥之中也．廉恥陵■，及至世之衰，害多而財寡，事力勞而養不足，民貧苦而忿爭生，是以貴仁．人鄙不齊，比周朋黨，各推其與，懷機巧詐之心，是以貴義．男女群居，雜而無別，是以貴禮．性命之情，淫而相迫於不得已，則不和，是以貴樂．故仁義禮樂者，所以救敗也，非通治之道也．誠能使神明定於天下，而心反其初，則民性善，民性善則天地陰陽從而包之，則財足而人贍，貪鄙忿爭之心不得生焉．仁義不害，而道德定而天下，而民不淫於綵色，故德衰然後飾仁義，和失然後調聲，禮淫然後飾容．故知道德，然後知仁義不足行也，知仁義，然後知禮樂不足脩也．老子曰：淸靜之治者，和順以寂寞，質眞而素樸，閑靜而不躁，在內而合乎道，出外而同乎義，其言略而循理，其行悅而順情，其心和而不僞，其事素而不飾，不謀所始，不議所終，安卽卽留，激卽行，通體乎天地，同胃乎陰陽，一和乎四時，明朗乎日月，與道化者爲人，機械詐僞莫載乎心．是以天覆以德，地載以樂，四時不失序，風雨不爲虐，日月淸靜而揚光，五星不失其行，此淸靜之所明也．
老子曰：治世之職易守也，其事易爲也，其禮易行也，其責易賞也．是以人不兼官，官不兼士，士農工商，鄕別州異，故農與農言藏，士與士言行，工與工言巧，商與商言數．是以士無遺行，工無苦事，農無廢功，商無折貨，各安其性．異形殊類，易事而不悖，失處而賤，得勢而貴．夫先知遠見之人，才之盛也，而治世不以責於人，博聞强志，口辯辭給，人知之溢也，而明主不以求於下，敖世賤物，不從流俗，士之伉行也，而治世不以爲化民．故高不可及者，不以爲人量，行不可逮者，不可爲國俗，故人才不可專用，而度量道術可世傳也．故國治可與愚守也，而軍旅可以法同也，不待古之英俊，而人自足者，因其所有而　用之．末世之法，高爲量而罪不及也，重爲任而罰不勝也，危爲其難而誅不敢也，民困於三責，卽飾智而詐上，犯邪而行危，雖峻法嚴刑，不能禁其姦．獸窮卽觸，鳥窮卽啄，人窮卽詐，此之謂也．老子曰：雷霆之聲可以鐘鼓象也，風雨之變可以音律知也，大可睹者，可得而量也，明可見者，可得而蔽也，聲可聞者，可得而調也，色可察者，可得而別也．夫至大，天地不能函也，至微，神明不能見也，及至建律曆，別五色，異淸濁，味甘苦，卽樸散而爲器矣．立仁義，脩禮樂，卽德遷而爲僞矣．民飾智以驚愚，設詐以攻上，天下有能持之，而未能有治之者也．夫智能彌多，而德滋衰，是以至人淳樸而不散．夫至人之治，虛無寂寞，不見可欲，心與神處，形與性調，靜而體德，動而理通，循自然之道，緣不得已矣．漠然無爲而天下和，淡然無欲而民自樸，不忿爭而財足，求者不得，受者不讓，德反歸焉，而莫之惠．不言之辯，不道之道，若或通焉，謂之天府．取焉而不損，酌焉而不竭，莫知其所求由，謂之搖光，搖光者，資糧萬物者也．
老子曰：天愛其精，地愛其平，人愛其情，天之精，日月星辰，雷霆風雨也，地之平，水火金木土也，人之情，思慮聰明喜怒也，故閉其四關，止五道，卽與道淪．神明藏於無形，精氣反於眞，目明而不以視，耳聰而不以聽，口當而不以言，心條通而不以思慮，委而不爲，知而不矜，直性命之情，而知故不得害．精存於目卽其視明，在於耳卽其聽聰，留於口卽其言當，集於心卽其慮通，故閉四關卽終身無患，四支九竅，莫死莫生，是謂眞人．地之生財，大本不過五行，聖人節五行，卽治不荒．
老子曰：衡之於左右，無私輕重，故可以爲平，繩之於內外，無私曲直，故可以爲正，人主之於法，無私好憎，故可以爲令，德無所立，怨無所藏，是任道而合人心者也．故爲治者，知不與焉，水戾破舟，木擊折軸，不怨木石而罪巧拙者，智不載也，故道有智則亂，德有心則險，心有眼則眩．夫權衡規矩，一定而不易，常一而不邪，方行而不留，一日形之，萬世傳之，無爲之爲也．人之言曰：國有亡主，世亡亡道，人有窮而理無不通，故無爲者，道之宗也．得道之宗，　應無窮，故不因道理之數，而專己之能，其窮中遠．夫人君者不出戶以知天下者，因物以識物，因人以知人．故積力之所擧，卽無不勝也，衆智之爲，卽無不成也．千人之衆無絶糧，萬人之群無廢功，工無異伎，士無兼官，各守其職，不得相予，人得所宜，物得所安，是以器械不惡，職事不慢也．夫責少易償也，職寡易守也，任輕易勸也，上操約少之分，下效易爲之功，是以居日久而不相厭也．
老子曰：帝者體太一，王者法陰陽，　者則四時，君者用六律．體太一者，明於天地之情，通於道德之倫，聰明照於日月，精神通於萬物，動靜調於陰陽，嗔怒和於四時，覆露皆道，溥洽而無私，　飛　動，莫不依德而生，德流方外，名聲傳乎後世．法陰陽者，承天地之和，德與天地參，光明與日月　照，精神與鬼神齊靈，圓履方，　表寢繩，內能理身，外得人心，發施號令，天下從風，則四時者，春生夏長，秋收冬藏，取與有節，出入有量，喜怒剛柔，不離其理，柔而不脆，剛而不折，寬而不肆，肅而不悖，優游委順，以養群類，其德含愚而容不肖，無所私愛也．用六律者，生之與殺也，賞之與罰也，與之以奪也，非此無道也，伐亂禁暴，興賢廢不肖，匡邪以爲正，懷險以爲平，矯枉以爲直，明於施令，開塞之道，乘時因勢，以服役人心者也．帝者體陰陽卽寢，王者法四時卽削，　者用六律卽辱，君者失準繩卽廢，故小而行大卽窮塞而不親，大而行小卽狹隘而不容．老子曰：地廣民衆，不足以爲强，甲堅兵利，不可以恃勝，城高池深，不足以爲固，嚴刑峻罰，不足以爲威．爲存政者，雖小必存焉，爲亡政者，雖大必亡焉．故善守者無與禦，善戰者無與　，乘時勢，因民欲，而天下服．故善爲政者，積其德，善用兵者，畜其怒，德積而民可用也，怒畜而威可立也．故文之所加者，深則權之所服者大，德之所施者博，則威之所制者廣，廣卽我强而適弱．善用兵者，先弱敵而後戰，故費不半而功十倍．故千乘之國行文德者王，萬乘之國好用兵者亡，王兵先勝而後戰，敗兵先戰而後求勝，此不明於道也．


通玄眞經卷第十
　　　上仁
老子曰：君子之道，靜以脩身，儉以養生．靜卽下不擾，下不擾卽民不怨，下擾卽政亂，民怨卽德薄，政亂賢者不爲謀，德薄勇者不爲　．亂主則不然，一日有天下之富，處一主之勢，竭百姓之力，以奉耳目之欲，志專於宮室臺　，溝池苑　，猛獸珍怪，貧民飢餓，虎狼厭芻　，百姓凍寒，宮室衣綺繡，故人主畜　　用之物，而天下不安其性命矣．老子曰：非　漠無以明德，非寧靜無以致遠，非寬大無以幷覆，非正平無以制斷，以天下之目視，以天下之耳聽，以天下之心慮，以天下之力爭，故號令能下究，而臣情得上聞，百官條通，群臣輻湊．喜不以賞賜，怒不以罪誅，法令察而不苛，耳目通而不闇，善否之情，日陳於前而不逆，故賢者盡其智，不肖者竭其力，近者安其性，遠者懷其德，得用人之道．夫乘輿馬者，不勞而致千里，乘舟楫者不游而濟江海，使言之而是，雖商夫芻　，猶不可棄也，言之而非，雖在人君卿相，猶不可用也，是非之處，不可以貴賤尊卑論也．其計可用，不羞其位，其言可行，不貴其辯，闇主則不然，群臣盡誠效忠者，希不用其身也，而親習邪枉，賢者不能見也，疏遠卑賤，竭力盡忠者不能聞也．有言者窮之以辭，有諫者誅之以罪，如此而欲安海內，存萬方，其離聰明亦以遠矣．
老子曰：能尊生，雖富貴不以養傷身，雖貧賤不以利累形．今受先祖之遺爵，必重生之所由來之矣，而輕失之，豈不惑哉．貴以身治天下，可以寄天下，愛以身治天下，所以託天下矣．文子問治國之本．
老子曰：本在於治身，未嘗聞身治而國亂，身亂而國治也．故曰：脩之身，其德乃眞．道之所以至妙者，父不能以敎子，子亦不能受之於父，故道可道，非常道也，名可名，非常名也．文子問曰：何行而民親其上？
老子曰：使之以時而敬愼之，如臨深淵，如履薄　，天地之間，善卽吾畜也，不善卽吾　也，昔者夏商之臣，反　桀紂，而臣湯武，宿沙之民，自攻其君，歸神農氏，故曰：「人之所畏，不可不畏也．」
老子曰：治大者，道不可以小，地廣者，制不可以狹，位高者，事不可以煩，民衆者，敎不可以苛．事煩難治，法苛難行，求多難贍，寸而度之，至丈必差，銖而解之，至石必過，石稱丈量，徑而寡失，大較易爲智，曲辯難爲慧．故無益於治，有益於亂者，聖人不爲也，無益於用者，有益於費者，智者不行也．故功不厭約，事不厭省，求不厭寡，功約易成，事省易治，求寡易贍，任於衆人則易．故小辯害義，小義破道，道小必不通，通必簡．河以　　故能遠，山以陵遲故能高，道以優游故能化．夫通於一伎，審於一事，察於一能，可以曲說，不可以廣應也．夫調音者，小絃急，大絃緩，立事者，賤者勞，貴者佚．道之言曰：芒芒昧昧，因天之威，與天同氣．同氣者帝，同義者王，同功者　，無一焉者亡．故不言而信，不施而仁，不怒而威，是以天心動化者也．施而仁，言而信，怒而威，是以精誠爲之者也，施而不仁，言而不信，怒而不威，是以外貌爲之者也．故有道以理之，法雖少，足以治，無道以理之，法雖衆，足以亂．
老子曰：鯨魚失水，則制於　蟻，人君舍其所守，而與臣爭事，則制於有司，以無爲持位，守職者以聽從取容，臣下藏智而不用，反以事專其上．人君者，不任能而好自爲，則智日困而自負責，數窮於下，則不能申理，行墮於位，則不能持制，智不足以爲治，威不足以行刑，則無以與下交矣．喜怒形於心，嗜欲見於外，則守職者離正而阿上，有司枉法而從風，賞不當功，誅不應罪，則上下乖心，君臣相怨，百官煩亂而智不能解，非譽萌生而明不能照，非己之失而反自責，則人主愈勞，人臣愈佚，是以代大匠　者，希有不傷其手．與馬逐走，筋絶不能及也，上車攝　，馬死衡下，伯樂相之，王良御之，明主求之，無御相之勞而致千里，善乘人之賢也．人君之道，無爲而有就也，有立而無好也，有爲卽議，有好卽諛，議卽可奪，諛卽可誘．夫以建而制於人者，不能持國，故善建者不拔，言建之無形也，唯神化者，物莫能勝．中欲不出謂之■，外邪不入謂之閉，中■外閉，何事不節，外閉中■，何事不成．故不用之，不爲之，而有用之，而有爲之，不伐之言，不奪之事，循名責實，使自有司，以不知爲道，以禁苛爲主，如此則百官之事，各有所考．
老子曰：食者人之本也，民者國之基也，故人君者，上因天時，下盡地理，中用人力．是以群生遂長，萬物蕃殖，春伐枯槁，夏收百果，秋蓄蔬食，冬取薪　，以爲民資，生無乏用，死無傳口．先王之法，不掩群而取　●，不個澤而漁，不焚林而獵，豺未祭獸，　　不得通於野，獺未祭魚，網　不得入於水，鷹　未擊，羅網不得張於皐，草木未落，斤斧不得入於山林，昆蟲未蟄，不得以火田，育孕不牧，　卵不探，魚不長尺不得取，犬豕不期年不得食，是故萬物之發若蒸氣出，先王之所以應時脩備，富國利民之道也，非目見而足行之，欲利民者也不忘乎心，卽人自備矣．
老子曰：古者，明君取下有節，自養有度，必計歲而收，量民積聚，知有餘不足之數，然後取奉，如此，卽得承所受於天地，而離於飢寒之患．其　　於民也，國有飢者，食不重味，民有寒者，冬不被　，與民同苦樂，卽天下無哀民．闇主卽不然，取民不裁其力，求下不量其積，男女不得耕織之業，以供上求，力勤財盡，有旦無暮，君臣相疾．且人之爲生也，一人蹠來而耕，不益十■，中田之收不過四石，妻子老弱仰之而食，或時有災害之患，以供上求，卽人主愍之矣．貪主暴君，　漁其下，以適無極之欲，則百姓不被天和，履地德矣．老子曰：天地之氣，莫大於和，和者，陰陽調，日夜分，故萬物春分而生，秋分而成，生與成，必得和之精．故積陰不生，積陽不化，陰陽交接，乃能成和．是以聖人之道，寬而栗，嚴而溫，柔而直，猛而仁．夫太剛則折，太柔則卷，道正在於剛柔之間．夫繩之爲度也，可卷而懷也，引而申之，可直而布也，長而不　，短而不窮，直而不剛，故聖人體之．夫恩推卽懦，懦卽不威，嚴推卽猛，猛卽不和，愛推卽縱，縱卽不令，刑推卽禍，禍卽無親，是以貴和也．老子曰：國之所以存者，得道也，所以亡者，理塞也，故聖人見化以觀其徵．德有昌衰，風爲先萌，故得生道者，雖小必大，有亡徵者，雖成必敗．國之亡也，大不足恃，道之行也，小不可輕，故存在得道，不在於小，亡在失道，不在於大．故亂國之主，務於地廣，而不務於仁義，務在高位，而不務於道德，是舍其所以存，造其所以亡也．若上亂三光之明，下失萬民之心，孰不能承，故審其己者，不備諸人也．古之爲道者，深行之謂之道德，淺行之謂之仁義，薄行之謂之禮智，此六者，國家之綱維也．深行之則厚得福，淺行之則薄得福，盡行之天下服．古者脩道德卽正天下，脩仁義卽正一國，脩禮智卽正一鄕，德厚者大，德薄者小．故道不以雄武立，不以堅强勝，不以貪競得，立在天下推己，勝在天下自服，得在天下與之，不在於自取，故雌牝卽立，柔弱卽勝，仁義卽得，不爭卽莫能與之爭，故道之在於天下也，譬猶江海也．天之道，爲者敗之，執者失之，夫欲名是大而求之爭之，吾見其不得已，而雖執而得之，不留也．夫名不可求而得也，在天下與之，與之者歸之，天下所歸者，德也，故云：上德者天下歸之，上仁者海內歸之，上義者一國歸之，上禮者一鄕歸之，無此四者，民不歸也．不歸用兵卽危道也，故曰：「兵者，不祥之器，不得已而用之．」殺傷人，養而勿美，故曰：「死地，荊棘生焉，以悲哀泣之，以喪禮居之．」是以君子務於道德，不重用兵也．文子問：仁義禮何以爲薄於道德也？
老子曰：爲仁者，必以哀樂論之，爲義者，必以取與明之，四海之內，哀樂不能遍，竭府庫之財貨，不足以贍萬民，故知不如脩道而行德，因天地之性，萬物自正而天下贍，仁義因附，「是以大丈夫居其厚，不居其薄．」夫禮者，實之文也，仁者，恩之效也，故禮因人情而制，不過其實，仁不溢恩，悲哀抱於情，送死稱於仁．夫養生不强人所不能及，不絶人所不能已，度量不失其適，非譽無由生矣，故制樂足以合歡，喜不出於和，明於死生之分，通於侈儉之適也．末世卽不然，言與行相悖，情與貌相反，禮飾以煩，樂擾以淫，風俗溺於世，非譽華於朝，故至人廢而不用也．與驥逐走，卽人不勝驥，託於車上，卽驥不勝人，故善用道者，乘人之資以立功，以其所能，託其所不能．主興之以時，民報之以財，主遇之以禮，民報之以死，故有危國無安君，有憂主無樂臣．德過其位者尊，祿過其德者凶，德貴無高，義取無多，不以德貴竊位，不以義取盜財．聖人安貧樂道，不以欲傷生，不以利累己，故不違義而取安．古者無德不尊，無能不官，無功不賞，無罪不誅，其進人也以禮，其退人也以義，小人之世，其進人也若上之天，其退人也若內之淵，言古者以疾今也．相馬失之瘦，選士失之貧，豚肥充廚，骨　不官．君子察實，無信讒言，君過而不諫，非忠臣也，諫而不聽，君不明也，民　溺而不憂，非賢言也，故守節死難，人臣之職也，衣寒食飢，慈父之恩也．以大事小謂之變人，以小犯大謂之逆天，前雖祭天，後必入淵，故鄕里以齒，老窮不遺，朝廷以爵，尊卑有差．夫崇貴者，爲其近君也，尊老者，謂其近親也，敬長者，謂其近兄也．生而貴者驕，生而富者奢，故富貴不以明道自鑑，而能無爲非者寡矣．學而不厭，所以治身也，敎而不倦，所以治民也，賢師良友，舍而爲非者寡矣．知賢之謂智，愛賢之謂仁，尊仁之謂義，敬賢之謂禮，樂賢之謂樂．古之善爲天下者，無爲而無不爲也，故爲天下有容，能得其容，無爲而有功，不得其容，動作必凶．爲天下容曰，「與兮其若冬涉大川，猶兮其若畏四　，儼兮其若容，渙兮其若　之液，敦兮其若樸，混兮其若濁，廣兮其若谷」，此爲天下容．與兮其若冬涉大川者，不敢行也，猶兮其若畏四　者，恐四傷也，儼兮其若容者，謙恭敬也，渙兮其若　之液者，不敢積藏也，敦兮其若樸者，不敢廉成也，混兮其若濁者，不敢明淸也，廣兮其若谷者，不敢盛盈也，不敢行者，退不敢先也，恐自傷者，守柔弱不敢矜也，謙恭敬者，自卑下尊敬人也，不敢積藏者，自損弊不敢堅也，不敢廉成者，自虧缺不敢全也，不敢淸明者，處濁辱而不敢新鮮也，不敢盛盈者，見不足而不敢自賢也．夫道，退故能先，守柔弱故能矜，自卑下故能高人，自損弊故實堅，自虧缺故盛全，處濁辱故新鮮，見不足故能賢，道無爲而無不爲也．


通玄眞經卷第十一
　　上義
老子曰：凡學者，能明於天人之分，通於治亂之本，澄心淸意以存之，見其終始反其虛無，可謂達矣．治之本，仁義也，其末，法度也．人之所生者，本也，其所不生者，末也，本末，一體也，其兩愛之，性也，先本後末，謂之君子，先末後本，謂之小人．法之生也，以輔義，重法棄義，是貴其冠履而忘其首足也．重仁義者，廣崇也，不益其厚而張其廣者毁，不廣其基而增其高者覆，故不大其棟，不能任重，任重莫若棟，任國莫若德．人主之有民，猶城中之有基，木之有根，根深卽本固，基厚卽上安．故事不本於道德者，不可以爲經，言不合於先王者，不可以爲道，便說　取，一行一切之術，非天下通道也．老子曰：治人之道，其猶造父之御駟馬也，齊輯之乎　銜，正度之乎胸膺，內得於中心，外合乎馬志，故能取道致遠，氣力有餘，進退還曲，莫不如意，誠得其術也．今夫權勢者，人主之車輿也，大臣者，人主之駟馬也，身不可離車輿之安，手不可失駟馬之心，故駟馬不調，造父不能以取道，君臣不和，聖人不能以爲治．執道以御之，中才可盡，明分以示之，姦邪可止，物至而觀其變，事來而應其化，近者不亂卽遠者治矣，不用適然之敎，而得自然之道，萬擧而不失矣．
老子曰：凡爲道者，塞邪道，防未然，不貴其自是也，貴其不得爲非也，故曰勿使可欲，無日不求，勿使可奪，無日不爭，如此卽人欲釋，而公道行矣．有餘者止於度，不足者逮於用，故天下可一也．夫釋職事而聽非譽，棄功勞而用朋黨，卽奇伎天長，守職不進，民俗亂於國，功臣爭於朝，故有道以御人，無道則制於人矣．老子曰：治國有常而利民爲本，政敎有道而今行爲古，苟利於民，不必法古，苟周於事，不必循俗．故聖人法與時變，禮與俗化，衣服器械，各便其用，法度制令，各因其宜，故變古未可非，而循俗未足多也．誦先王之書不若聞其言，聞其言，不若得其所以言，得其所以言者，言不能言也，故「道可道，非常道也，名可名，非常名也．」聖人所由曰道，猶金石也，一調不可更，事，猶琴瑟也，每終改調．故法制禮樂者，治之具也，非所以爲治也，故曲士不可與論至道者，訊寤於俗而束於敎．
老子曰：天下幾有常法哉！當於世事，得於人理，順於天地，詳於鬼神，卽可以正治矣．昔者三皇無制令而民從，五帝有制令而無刑罰，夏后氏不負言，殷人誓，周人盟．末世之衰也，忍垢而輕辱，貪得而寡羞，故法度制令者，論民俗而節緩急，器械者，因時變而制宜適．夫制於法者，不可與遠擧，拘禮之人，不可使應變，必有獨見之明，獨聞之聰，然後能擅道而行．夫知法之所由生者，卽應時而變，不知治道之源者，雖循終亂，今爲學者，循先襲業，握篇籍，守文法，欲以爲治，非此不治，猶持方　而內員鑿，欲得宜適亦難矣．夫存危治亂，非智不能，道先稱古，雖愚有餘，故不用之法，聖人不行也，不驗之言，明主不聽也．文子問曰：法安所生？
老子曰：法生於義，義生於衆適，衆適合乎人心，此治之要也．法非從天下也，非從地出也，發乎人間，反己自正．誠達其本，不亂於末，知其要，不惑於疑，有諸已，不非於人，無諸己，不責於所立，立於下者，不廢於上，所禁於民者，不行於身，故人主之制法也，先以自爲檢式，故禁勝於身，卽令行於民．夫法者，天下之準繩也，人主之度量也，縣法者，法不法也，法定之後，中繩者賞，缺繩者誅，雖尊貴者不輕其賞，卑賤者不重其刑，犯法者，雖賢必誅，中度者，雖不肖無罪，是故公道行而和欲塞也．古之置有司也，所以禁民使不得恣也，其立君也，所以制有司使不得專行也，法度道術，所以禁君使無得　斷也．人莫得恣，卽道勝而理得矣，故反樸無爲，無爲者，非謂其不動也，言其從己出也．老子曰：善賞者，費少而勸多，善罰者，刑省而禁姦，善與者，用約而爲德，善取者，入多而無怨，故聖人因民之所喜以勸善，因民之所憎以禁姦，賞一人而天下趨之，罰一人而天下畏之，是以至賞不費，至刑不濫，聖人守約而治廣，此之謂也．老子曰：臣道，方論是處，當爲事先唱，守職明分，以立成功，故君臣異道卽治，同道卽亂，各得其宜，處有其當，卽上下有以相使也．故枝不得大於　，末不得强於本，言輕重大小有以相制也．夫得威勢者，所持甚小，所任甚大，所守甚約，所制甚廣，十圍之木，持千鈞之屋，得所勢也，五寸之關，能制開闔，所居要也．下必行之令，順之者利，逆之卽凶，天下莫不聽從者，順也，發號令行禁止者，以衆爲勢也．義者，非能盡利於天下之民也，利一人而天下從之，暴者，非能盡害於海內也，害一人而天下叛之，故擧措廢置，不可不審也．老子曰：屈寸而申尺，小枉面大直，聖人爲之，今人君之論臣也，不計其大功，總其略行，而求其小善，卽失賢之道也．故人有厚德，元間其小節，人有大譽，元疵其小故．夫人情莫不有所短，成其大略是也，雖有小過，不以爲累也，成其大略非也，閭里之行未足多也．故小謹者元成功，　行者不容衆，體大者節疏，度巨者譽遠，論臣之道也．老子曰：自古及今，未有能全其行者也，故君子不責備於一人，方而不割，廉而不　，直而不肆，博達而不　，道德文武，不責備於人以力，自脩以道，而不責於人，易賞也，自修以道，則無病矣．夫夏后氏之璜，不能無瑕，明月之珠，不能無穢，然天下寶之者，不以小惡妨大美．今志人之所短，忘人之所長，而欲求賢於天下，卽難矣．夫衆人之見，位之卑身之賤，事之　辱，而不知其大略，故論人之道，貴卽觀其所擧，富卽觀其所施，窮卽觀其所受，賤卽觀其所爲，視其所患難以智勇，動以喜樂以觀其守，委以貨財以觀其仁，振以恐懼以觀其節，如此則人情可知矣．
老子曰：屈者所以求申也，枉者所以求直也，屈寸申尺，小枉大直，君子爲之，百川　流，不注海者不爲谷，趨行殊方，不歸善者不爲君子．善言貴乎可行，善行貴乎仁義，夫君子之過，猶日月之蝕，不害於明，故智者不妄爲，勇者不妄殺，擇是而爲之，計禮而行之，故事成而功足恃也，身立而名足稱也，雖有智能，必以仁義爲本而後立，智能　行，聖人以仁義爲準繩，中繩者謂之君子，不中繩者謂之小人．君子雖死亡，其名不滅，小人雖得勢，其罪不除．左手據天下之圖，而右手刎其喉，雖愚者不爲，身貴於天下也．死君親之難者，視死如歸，義重於身也．故天下大利也，比身卽小，身之所重也，比之仁義卽輕，此以仁義爲準繩者也．老子曰：道德之備猶日月也，夷狄蠻貊不能易其指，趣舍同卽非譽在俗，意行均卽窮達在時，事周於世卽功成，務合於時卽名立．是故立功名之人，簡於世而謹於時，時之至也，卽間不容息．古之用兵者，非利土地而貪寶賂也，將以存亡平亂爲民除害也，貪　多欲之人，殘賊天下，萬民騷動，莫寧其所．有聖人勃然而起，討强暴，平亂世，爲天下除害，以濁爲淸，以危爲寧，故不得不中絶．赤帝爲火炎，故黃帝擒之，共工爲水害，故　頊誅之．敎人以道，導之以德而不聽，卽臨之以威武，臨之不從，則制之以兵革．殺無罪之民，養不義之主，害莫大也，聚天下之財，贍一人之欲，禍莫深焉，肆一人之欲，而長海內之患，此天倫所不取也．所爲立君者，以禁暴亂也，今乘萬民之力，反爲殘賊，是以虎傅翼，何謂不除．夫畜魚者，必去其　獺，養禽獸者，必除其豺狼，又況牧民乎！是故兵革之所爲起也．老子曰：爲國之道，上無苛令，官無煩治，士無僞行，工無淫巧，其事任而不擾，其器完而不飾．亂世卽不然，爲行者相揭以高，爲禮者相矜以僞，車輿極於雕琢，器用遂於刻鏤，求貨者爭難得以爲寶，　文者逐煩撓以爲急，事爲詭辯，久稽而不決，無益於治，有益於亂，工爲奇器，歷歲而後成，不周於用．故神農之法曰：丈夫丁壯不耕，天下有受其飢者，婦人當年不織，天下有受其寒者．故身親耕，妻親織，以爲天下先，其導民也，不貴難得之貨，不重無用之物．是故耕者不强，無以養生，織者不力，無以衣形，有餘不足，各歸其身，衣食饒裕，姦邪不生，安樂無事，天下和平，智者無所施其策，勇者無所錯其威．老子曰：　王之道，以謀慮之，以策圖之，挾義而動，非以圖存也，將以存亡也．故聞敵國之君，有暴虐其民者，卽擧兵而臨其境，責以不義，刺以過行．兵至其郊，令軍帥曰：無伐樹木，無掘墳墓，無敗五穀，無焚積聚，無捕民虜，無聚六畜，乃發號施令曰：其國之君，逆天地，侮鬼神，決獄不平，殺戮無罪，天之所誅，民之所　也，兵之來也，以廢不義而授有德也，有敢逆天道，亂民之賊者，身死族滅，以家聽者祿以家，以里聽者賞以里，以鄕聽者封以鄕，以縣聽者侯其縣．剋其國不及其民，廢其君，易其政，尊其秀士，顯其賢良，振其孤寡，恤其貧窮，出其囹圄，賞其有功，百姓開戶而內之，漬米而儲之，唯恐其不來也．義兵至於境，不戰而止，不義之兵，至於伏屍流血，相交以前．故爲地戰者，不能成其王，爲身求者，不能立其功，擧事以爲人者，衆助之，以自爲者，衆去之，衆之所動，雖弱必强，衆之所去，雖大必亡．
老子曰：上義者，治國家，理境內，行仁義，布德施惠，立正法，塞邪道，群臣親附，百姓和輯，上下一心，群臣同力，諸侯服其威，四方懷其德，脩正廟堂之上，折衝千里之外，發號行令而天下響應，此其上也．地廣民衆，主賢將良，國富兵强，約束信，號令明，兩敵相當，未交兵接刃，而敵人奔亡，此其次也．知土地之宜，習險隘之利，明苛政之變，察行陣之事，白刃合，流矢接，輿死扶傷，流血千里，暴骸滿野，義之下也．兵之勝敗習在於政，政勝其民，下附其上，卽兵强，民勝其政，下叛其上，卽兵弱．義足以懷天下之民，事業足以當天下之急，選擧足以得賢士之心，謀慮足以決輕重之權，此上義之道也．老子曰：國之所以强者必死也，所以必死者義也，義之所以行者威也，是故令之以文，齊之以武，是謂必取，威義　行，是謂必强．白刃交接，矢石若雨，而士爭光者，賞信而罰明也．上視下如子，下事上如父，上視下如弟，下事上如兄，上視下如子，必王四海，下事上如父，必政天下，上視下如弟，卽必難爲之死，下事上如兄，卽必難爲之亡，故父子兄弟之寇，不可與之　．是故義君內脩其政以積其德，外塞於邪以明其勢，察其勞佚以知飢飽，戰期有日，視死若歸，恩之加也．



通玄眞經卷第十二
　　上禮
老子曰：上古眞人，呼吸陰陽，而群生莫不仰其德以和順，當此之時，領理隱密，自成純樸，純樸未散，而萬物大優．及世之衰也，至伏羲氏，昧昧懋懋，皆欲離其童蒙之心，而覺悟乎天地之間，其德煩而不一．及至神農，黃帝，　領天下，紀綱四時，和調陰陽，於是萬民莫不　身而思，戴聽而視，故治而不和．下至夏，殷之世，嗜欲達於物，聰明誘於外，性命失其眞．施及周室，　醇散樸，離道以爲僞，險德以爲行，智巧萌生，狙學以擬聖，華誣以脅衆，琢飾詩書，以賈名譽，各欲以行其智僞，以容於世，而失大宗之本，故世有喪性命，衰漸所由來久矣．是故至人之學也，欲以反性於無，游心於虛，世俗之學，擢德　性，內愁五藏，暴行越知，以　名聲於世，此至人所不爲也．擢德自見也，　性絶生也，若夫至人定乎死生之意，通乎榮辱之理，擧世譽之而不益勸，擧世非之而不加沮，得至道之要也．老子曰：古者被髮而無卷領，以王天下，其德生而不殺，與而不奪，天下非其服，同懷其德，當此之時，陰陽和平，萬物蕃息，飛鳥之巢可俯而探也，走獸可係而從也．及其衰也，鳥獸蟲蛇，皆爲民害，故鑄鐵鍛刃以禦其難，故民迫其難則求其便，因其患則操其備，各以其智去其所害，就其所利，常故不可循，器械不可因，故先王之法度，有變易者也，故曰：名可名，非常名也．五帝異道而德覆天下，三王殊事而名後世，因時而變者也．譬猶師曠之調五音也，所推移上下無常，尺寸以度，而靡不中者，故通於樂之情者能作，音有本主於中．而知規矩鉤繩之所用者能治人，故先王之制，不宜卽廢之，末世之事善卽著之．故聖人之制禮樂者，而不制於禮樂，制物者，不制於物，制法者，不制於法，故曰：道可道，非常道也．老子曰：昔者之聖王，仰取象於天，俯取度於地，中取法於人，調陰陽之氣，和四時之節，察陵陸水澤肥　高下之宜，以立事生財，除飢寒之患，　疾　之■，中受人事，以制禮樂，行仁義之道，以治人倫．列金木水火土之性，以立父子之親而成家，聽五音淸濁六律相生之數，以立君臣之義而成國，察四時孟仲季之序，以立長幼之節而成官，列地而州之，分國而治之，立大學以敎之，此治之綱紀也．得道則擧，失道則廢，夫物未嘗有張而不弛，盛而不敗者也．唯聖人可盛而不敗，聖人初作樂也，以歸神杜淫，反其天心，至其衰也，流而不反，淫而好色，不顧正法，流及後世，至於亡國，其作書也，以領理百事，愚者以不忘，智者以記事，及其衰也，爲姦僞以解有罪而殺不辜，其作　也，以成宗廟之具，簡士卒以戒不虞，及其衰也，馳騁　獵以奪民時，以罷民力，其上賢也，以平敎化，正獄訟，賢者在位，能者在職，澤施於下，萬民懷德，至其衰也，朋黨比周，各推其所與，廢公趣私，外內相擧，姦人在位，賢者隱處．天地之道，極則反，益則損，故聖人治弊而改制，事終而更爲，其美在和，其失在權．聖人之道曰：非修禮義，廉恥不立，民無廉恥，不可以治，不知禮義，法不能正，非崇善廢醜，不嚮禮義，無法不可以爲治，不知禮義不可以行法，法能殺不孝者，不能使人孝，能刑盜者不能使人廉．聖王在上，明好惡以示人，經非譽以導之，親而進之，賤不肖而退之，刑錯而不用，禮義修而任賢德也．故天下之高，以爲三公，一州之高，以爲九卿，一國之高，以爲二十七大夫，一鄕之高，以爲八十一元士．智過萬人者謂之英，千人者謂之俊，百人者謂之傑，十人者謂之豪．明於天地之道，通於人情之理，大足以容衆，惠足以懷遠，智足以知權，人英也．德足以敎化，行足以隱義，信足以得衆，明足以照下，人俊也．行可以爲儀表，智足以決嫌疑，信可以守約，廉可以使分財，作事可法，出言可道，人傑也．守職不廢，處義不比，見難不苟免，見利不苟得，人豪也．英俊豪傑，各以大小之材處其位，由本流末，以重制輕，上唱下和，四海之內，一心同歸，背貪鄙，嚮仁義，其於化民，若風之靡草．今使不肖臨賢，雖嚴刑不能禁其姦，小不能制大，弱不能使强，天地之性也．故聖人擧賢以立功，不肖之主擧其所與同，觀其所擧，治亂分矣，察其黨與，賢不肖可論也．老子曰：爲禮者雕琢人性，矯拂其情，目雖欲之禁以度，心雖樂之節以禮，趣翔周旋，屈節卑拜，肉凝而不食，酒徵而不飮，外束其形，內愁其德，鉗陰陽之和而迫性命之情，故終身爲哀人．何則？不本其所以欲，而禁其所欲，不原其所以樂，而防其所樂，是猶圈獸而不塞其垣，禁其野心，決江河之流而壅之以手，故曰：開其兌，濟其事，終身不救．夫禮者，　情閉欲，以義自防，雖情心●　，形性飢渴，以不得已自强，故莫能終其天年．禮者，非能使人不欲也，而能止之，樂者，非能使人勿樂也，而能防之．夫使天下畏刑而不敢盜竊，豈若使無有盜心哉！故知其無所用，雖貪者皆辭之，不知其所用，廉者不能讓之．夫人之所以亡社稷，身死人手，爲天下笑者，未嘗非欲也，知冬日之扇，夏日之　，無用於己，萬物變爲塵垢矣！故揚湯止沸，沸乃益甚，知其本者，去火而已．老子曰：循性而行謂之道，得其天性謂之德，性失然後貴仁義，仁義立而道德廢，純樸散而禮樂飾，是非形而百姓眩，珠玉貴而天下爭．夫禮者，所以別尊卑貴賤也，義者，所以和君臣父子兄弟夫婦人道之際也．末世之禮，恭敬而交．爲義者，布施而得，君臣以相非，骨肉以生怨也，故水積則生相食之蟲，土積則生自肉之狩，禮樂飾則生詐僞．末世之爲治，不積於養生之具，　天下之醇，散天下之樸，滑亂萬民，以淸爲濁，性命飛揚，皆亂以營，貞信　爛，人失其性，法與義相背，行與利相反，貧富之相傾，人君之與僕虜，不足以論．夫有餘則讓，不足則爭，讓則禮義生，爭則暴亂起，故多欲則事不省，求贍則爭不止，故世治則小人守正，而利不能誘也，世亂則君子爲姦，而法不能禁也．老子曰：衰世之主，鑽山石，　金玉，　　蜃，消銅鐵，而萬物不滋，　胎焚郊，覆巢毁卵，鳳凰不翔，麒麟不遊，構木爲臺，焚林而　，竭澤而漁，積壤而丘處，掘地而井飮，濬川而爲池，築城而爲固，拘獸以爲畜，則陰陽繆戾，四時失序，雷霆毁折，雹霜爲害，萬物焦夭，處於太半，草木夏枯，三川絶而不流，分山川谿谷，使有壤界，計人衆寡，使有分數，設機械險阻以爲備，制服色等異貴賤，老賢不肖行賞罰，則兵革起而忿爭生，虐殺不辜，誅罰無罪，於是興矣．
老子曰：世之將喪性命，猶陰氣之所起也，主闇昧而不明，道廢而不行，德滅而不揚，擧事戾於天，發號逆四時，春秋縮其和，天地除其德，人君處位而不安，大夫隱遁而不言，群臣推上意而壞常，疏骨肉而自容，邪人諂而陰謀，遽載驕主而像其亂人以成其事，是故君臣乖而不親，骨肉疏而不附，田無立　，路無緩步，金積折廉，壁襲無　，殼龜無腹，蓍筮日施，天下不合而爲一家，諸侯制法各異習俗，悖拔其根而棄其本，鑿五刑，爲刻削，爭於錐刀之末，斬刈百姓，盡其太半，擧兵爲難，攻城濫殺，覆高危安，大衝車，高重壘，除戰隊，使陣死路，犯嚴敵，百姓一反，名聲苟盛，兼國有地，伏尸數十萬，老弱飢寒而死者不可勝計．自此之後，天下未嘗得安其性命，樂其習俗也．賢聖勃然而起，持以道德，輔以仁義，近者進其智，遠者懷其德，天下混而爲一，子孫相代輔佐黜讒　之端息未辯之說，除刻削之法，去煩苛之事，屛流言之跡，塞朋黨之門，消智能，循大常，　枝體，黜聰明，大通混冥，萬物各復歸其根．夫聖人非能生時，時至而不失也，是以不得中絶．老子曰：　水之深十　而不受塵垢，金石在中，形見於外，非不深且淸也，魚鱉蛟龍莫之歸也．石上不生五穀，秀山不遊　鹿，無所蔭蔽也．故爲政以苛爲察，以切爲明，以刻下爲忠，以計多爲功，如此者譬猶廣革者也，大敗大裂之道也，其政悶悶，其民淳淳，其政察察，其民缺缺．
老子曰：以政治國，以奇用兵．先爲不可勝之政，而後求勝於敵，以未治而攻人之亂，是猶以火應火，以水應水也，同莫足以相治，故以異爲奇，奇靜爲躁奇，治爲亂奇，飽爲飢奇，逸爲勞奇，正之相應，若水火金木之相伐也，何往而不勝，故德均則衆者勝寡，力敵則智者制愚，智同則有數者禽無數．
